---
Title: Za Černou řekou
Authors: Robert Ervin Howard, Michal Sedlačko (překladatel)
Tags: povídka
Color: gray
---
Proč v Drakkaru vychází tato conanovská
povídka? Odpověď hledejte v příštím čísle!

# 1. Conan přijde o sekyru

Ticho, panující na pralesní stezce, bylo tak hluboké, že zvuk nohou, 
obutých do měkkých bot, se rozléhal široko daleko. Alespoň tak to 
znělo uším kráčejícího poutníka, přestože se pohyboval s opatrností, 
bez které by žádný člověk v oblasti za Hromovou řekou dlouho 
nepřežil. Byl to mladý muž střední výšky, s poctivým, otevřeným 
obličejem a hustou kšticí slámově zbarvených vlasů, které nechránila 
ani čapka, ani přilba. Jeho oděv byl v těchto krajích zcela běžný: 
v pase nabíraný kabát, pod ním krátké kožené spodky a měkké boty 
z jelenice, končící u kolen. Na širokém koženém opasku visel krátký 
široký meč a torba z jemně vydělané kůže. V široce otevřených 
očích, pozorujících zelené stěny pralesa, nebyl strach. Mladík nebyl 
velký, ale dobře stavěný a na pažích obnažených pod krátkými rukávy 
kabátce bylo vidět vypracované svaly.

Kráčel kupředu bez jediného zaváhání, přestože chata posledního 
osadníka již ležela několik mil za ním a každý krok jej unášel blíže 
k neznámým nebezpečím, která se vznášela jako pochmurný stín 
nad pradávným pralesem. Prales byl nekonečný jako moře. Mladík 
nedělal zdaleka tolik hluku, jak se mu zdálo, ale dobře věděl, že tichý 
zvuk jeho nohou by mohl uším divokých nepřátel, kterých se mohl 
v husté a zrádné zeleni skrývat bezpočet, znít jako poplašný gong. 
Jeho bezstarostnost byla jen na povrchu. Oči a uši měl napjaty, především 
ale sluch, protože ani nejbystřejší oči nemohly proniknout 
listnatým závojem víc než několik metrů na všechny strany.

Byl to spíš instinkt než varování smyslů, co ho přimělo zastavit 
se náhle uprostřed stezky s rukou na jílci meče. Stál bez jediného 
pohybu, zadržoval podvědomě dech a usilovně přemýšlel, jaký zvuk 
to vlastně slyšel a jestli skutečně vůbec něco slyšel. Ticho se zdálo 
být nekonečné. Nebylo slyšet ani skotačení veverek, ani zpěv ptáků. 
Pak jeho pohled utkvěl na velkém chomáči křovin zasahujících několik 
metrů před ním mírně do cesty. Bylo bezvětří, a přesto viděl, 
že se některé větve mírně pohybovaly. Zachvěl se po celém těle a 
na okamžik nerozhodně zaváhal. Byl si téměř jist, že pohne-li se na 
jakoukoliv stranu, smrt, tiše číhající v houštině, jej dostihne.

Za zelenou oponou listí se ozval tupý náraz a zvuk drcených 
kostí. Křoví se divoce třáslo. V okamžiku, kdy se zvuk ozval, vyletěl 
mezi větvemi plochým obloukem nemířený šíp a zmizel na druhé 
straně stezky. Toho už si poutník všiml jen koutkem oka, jak se 
prudce vrhl do úkrytu větví.

Přikrčil se za kmenem mohutného stromu a v rozechvělých 
prstech svíral jílec meče. Viděl, jak se křoviny rozhrnují a na stezku 
klidně vystoupil vysoký muž. Náš poutník na něj zíral v tichém 
údivu. Cizinec byl tak jako on obut do měkkých bot a krátkých kalhot, které však byly z hedvábí. Místo kabátce měl kroužkovou košili 
bez rukávů a hřívu černých vlasů částečně skrývala helma. Ta přitahovala 
mladíkovu pozornost nejvíc. Neměla ozdobný hřeben, zato 
byla ozdobena párem krátkých býčích rohů. Tu helmu nevytvořila 
ruka civilizovaného člověka. Ani tvář pod helmou nebyla tváří civilizovaného 
člověka. Tmavá, zjizvená, s párem zářivě modrých očí, 
tvář právě tak tajemná a nezkrotná jako prales, který jí tvořil pozadí. 
Muž svíral v pravé ruce široký dlouhý meč, z jehož ostří kanuly 
rudé krůpěje.

„Tak vylez!“ řekl nahlas cizinec s přízvukem, který byl poutníkovi 
neznámý. „Už je to v pořádku. Ten pes tady byl jenom jeden. 
Tak vylez!“

Mladík váhavě vylezl z úkrytu a prohlížel si nového známého. 
Cítil se podivně bezmocný a zbytečný, když si měřil obrovský hrudník, 
krytý kroužkovou košilí, a paži svírající jílec meče, opálenou, 
silnou téměř jako stehno dospělého člověka a s mohutnými pletenci 
svalů. Byl sice o půl druhé hlavy větší než náš poutník, ale pohyboval 
se s nebezpečnou ohebností leoparda, s takovou pružností velkých 
koček, že nemohl pocházet z civilizované země, dokonce ani z tak 
výjimečného prostředí, jakým byly tyto divoké pohraniční kraje.

Otočil se, vrátil se ke křoví a rozhrnul je. Náš poutník přicházející 
z východu, který si stále ještě nebyl jist, co se vlastně stalo, 
přistoupil blíž a nahlédl mezi listí. Na zemi tam ležel člověk. Malý 
tmavý svalnatý muž, jehož jediným oděvem byla bederní rouška, 
mosazný náramek a náhrdelník z lidských zubů. Za opaskem, přidržujícím 
bederní roušku, měl zastrčen krátký meč a v jedné ruce 
svíral těžký černý luk. Jeho vlasy byly černé jako uhel a padaly mu 
hluboko přes ramena. To bylo vše, co mohl poutník postřehnout, 
protože místo obličeje měla postava pouze směs krve a mozku. Hlava 
byla rozťata od temena až k bradě.

„U všech bohů, Pikt!“ vykřikl poutník.

Zářící modré oči se mu upřely do tváře.

„Divíš se?“

„No, tam ve Velitriu a pak i v chatách podél cesty mi řekli, že se 
ti ďáblové tu a tam vypraví přes hranice, ale nečekal jsem, že někoho 
z nich potkám tak daleko ve vnitrozemí!“

„K Černé řece je to odtud pouhé čtyři míle,“ lakonicky prohlásil 
cizinec. „Někteří z nich byli zastřeleni necelou míli od Velitria. 
Žádný usedlík mezi Hromovou řekou a pevností Tuscelan nemůže 
být opravdu v bezpečí. Narazil jsem na stopu tohohle psa dnes 
ráno tři míle jižně od pevnosti a od té chvíle ho sleduji. Připlížil 
jsem se k němu právě, když na tebe mířil. Jen o vteřinu později a na 
onom světě by vítali nový přírůstek. Naštěstí jsem mu trochu zkazil 
míření!“

Poutník s vytřeštěnýma očima pohlížel na obra, ohromen skutečností, 
že tento muž opravdu stopoval jednoho z těch pralesních 
ďáblů a sám jej nepozorován usmrtil. To předpokládalo, že muž je 
zálesákem takových kvalit, o jakých se nesnilo nikomu dokonce ani 
v Conajohaře.

„Patříš k posádce pevnosti?“ zeptal se.

„V zásadě ano, i když nejsem voják. Beru plat a dávky řadového 
důstojníka, ale pohybuji se hlavně v pralese. Valannus dobře ví, že 
jsem mu mnohokrát užitečnější, když hlídám říční břeh, než kdybych 
seděl zavřený v pevnosti.“

Obr opatrně nohou odstrčil mrtvolu dál do podrostu a v rámci 
možností narovnal zohýbané větve. Pak se vydal dál po stezce a 
mladík jej následoval.

„Jmenuji se Balthus,“ ozval se po chvíli. „Tuhle noc jsem byl 
ve Velitriu. Zatím jsem se nerozhodl, zda si mám zabrat kus půdy, 
nebo vstoupit do vojenské služby.“
„Ta lepší půda kolem Hromové řeky už je zabrána,“ zavrčel obr. 
„Je ještě spousta výborné země mezi Potokem skalpů – přešel jsi 
ho několik mil vzadu – a pevností, ale to už je hrozně blízko k řece. 
Piktové se často tajně vypraví na tenhle břeh a pak pálí a loupí – jako 
to chtěl udělat tenhle. Ne vždycky to musí být jen jedinci. Jednoho 
dne se pokusí smést usedlíky z celé Conajohary a mohlo by se jim 
to podařit – pravděpodobně se jim to i podaří. Tahle kolonizace je 
v každém případě šílenství. Východně od Bossonianského pohraničí 
je spousta dobré půdy. Kdyby Aquiloňané zmenšili honitby některých 
svých baronů a nasázeli obilí tam, kde se teď loví jen jeleni, 
nemuseli by překračovat hranice tady a brát Piktům zem, která jim 
odedávna patří.“

„To je podivná řeč od muže, který slouží v žoldu guvernéra Conajohary,“ 
namítl Balthus.

„To pro mě nic neznamená,“ odsekl druhý. „Jsem žoldnéř 
a sloužím tomu, kdo nejvíc zaplatí. Já jsem nikdy obilí nesel ani 
nesklízel a nikdy to dělat nebudu, rozhodně ne, dokud bude možno 
cokoliv sklízet pomocí meče. Ale vy, Hybořané, jste došli tak daleko, 
jak to jenom šlo. Přešli jste hranice, spálili pár domorodých vesnic, 
vyhubili několik piktských klanů a hranice posunuli až k Černé řece. 
Já však pochybuju, že budete schopni udržet to, co jste dobyli, natož 
abyste posunuli hranice ještě dál na západ. Váš slabomyslný král 
nemá o zdejší situaci nejmenší ponětí. Není ani schopen poslat vám 
dostatečné posily a usedlíků není dost na to, aby se ubránili soustředěnému 
útoku, kdyby se Piktové rozhodli něco takového provést.“

„Ale vždyť Piktové jsou rozděleni do jednotlivých klanů,“ odporoval 
Balthus, „nikdy se přece nespojovali. A s každým samostatným 
klanem si snadno poradíme!“

„Nebo i se třemi či čtyřmi,“ připustil zvěd, „ale přijde den, kdy 
nějaký muž sjednotí a pozvedne třicet nebo i čtyřicet klanů tak, jak 
tomu bylo s Cimmeřany, když se Gundermani pokoušeli před lety posunout 
své hranice dále na sever. Pokoušeli se kolonizovat pohraniční 
oblasti Cimmerie, zničili několik malých klanů, postavili opevněné 
město Venárium – ostatně myslím, že jsi tu historii určitě slyšel.“

„Samozřejmě, že jsem ji slyšel,“ odpověděl Balthus a bezděky 
se otřásl jen při pouhé vzpomínce na tu krvavou lázeň, jež byla černou 
skvrnou v dějinách jeho národa. „Můj strýc byl ve Venáriu, když 
Cimmeřané zaplavili hradby. Byl jedním z mála, kteří to vraždění 
přežili. Slyšel jsem ho vyprávět tu historku mnohokrát. Barbaři se 
vyrojili bez jediného varování z okolních kopců a jejich divoké hordy 
zaútočily na Venárium s takovou prudkostí, že jim nic nemohlo 
odolat. Pobili bez milosti muže, ženy i děti. Z Venária zůstaly jen 
ohořelé zříceniny a ty jsou tam dodnes. Aquiloňané byli zatlačeni 
zpět přes hranice a od té doby se už nikdy nepokusili kolonizovat 
pohraničí Cimmerie. Ale podle tvé řeči bych řekl, že Venárium znáš. 
Byl jsi tam?“

„Ano, byl,“ zavrčel druhý. „Byl jsem jedním z té smečky, která 
dobyla hradby. Nezažil jsem ani patnáct zim, ale mé jméno se už 
neslo kolem poradních ohňů!“

Balthus proti své vůli uskočil a zíral s vytřeštěnýma očima na 
svého společníka. Zdálo se mu nepochopitelné, že muž, který tak 
nevzrušeně kráčel po jeho boku, mohl být jedním z těch ječících, 
krví zpitých ďáblů, kteří toho dávného dne zaplavili Venárium a 
jeho ulice změnili v krvavé řeky.

„Takže i ty jsi divoch!“ uklouzlo mu proti jeho vůli.

Druhý přikývl, aniž by se cítil dotčen.

„Jsem Cimmeřan a jmenuji se Conan.“

„Už jsem o tobě slyšel.“ Nový zájem zableskl v Balthově pohledu. 
Nebylo divu, že se Pikt stal obětí protivníka svého vlastního 
druhu! Cimmeřané byli barbaři stejně divocí jako Piktové a navíc
mnohem inteligentnější. Bylo zřejmé, že Conan strávil mezi civilizovanými 
lidmi dlouhý čas, i když bylo vidět, že jej tento styk nezjemnil 
a ani nezeslabil žádný z jeho primitivních instinktů. Tyto myšlenky 
proběhly Balthovi hlavou a změnily se v obdiv, když si všiml 
lehkého kočičího kroku a přirozené tichosti, se kterou se Cimmeřan 
pohyboval po stezce. Dobře naolejované kroužky jeho zbroje nevydávaly 
nejmenší zvuk a Balthus věřil, že je Conan schopen proplížit 
se tím nejhustším křovím nebo divokým mlázím tišeji než kterýkoliv 
z divokých nahých Piktů, kteří kdy žili.

„Nejsi Gunderman,“ bylo to spíš konstatování než otázka.

Balthus zavrtěl hlavou. „Ne, jsem z Tauranu.“

„Setkal jsem se s několika dobrými zálesáky, kteří pocházeli 
z Tauranu. Ale Bossonianci vás, Aquiloňany, chránili před Velkou 
divočinou příliš dlouho. Potřebovali byste se zocelit.“

To byla pravda. Bossonianské pohraničí s jeho opevněnými 
vesnicemi plnými výtečných lukostřelců sloužilo Aquilonii již dlouhý 
čas jako nárazník proti okolním divokým národům. V poslední 
době utvářeli osadníci za Hromovou řekou novou populaci schopnou 
utkat se s divochy jako rovný s rovným, ale bylo jich stále poskrovnu. 
Většina z usedlíků byla jako Balthus – spíše zemědělci než válečníci.

Slunce sice ještě nezapadlo, ale zmizelo z dohledu za vysokou 
hustou zdí pralesa. Stíny se prodlužovaly a prales pomalu tmavnul, 
jak naši společníci kráčeli dále stezkou.

„Než dorazíme do pevnosti, bude tma,“ řekl Conan nevzrušeně 
a pak: „Poslouchej!“

Zastavil se a s mečem připraveným k ráně se proměnil v divokou 
postavu, plnou podezřívavosti a hrozeb, připravenou skočit a 
zabíjet. I Balthus slyšel ten zvuk – divoký výkřik, který se přetrhl 
v půli. Byl to výkřik k smrti vyděšeného muže nebo muže ve smrtelné 
agónii.

Conan byl v okamžiku pryč, běžel stezkou a každým krokem 
zvětšoval vzdálenost, která ho dělila od jeho druha. Balthus procedil 
mezi zuby přerývanou kletbu. Ve vesnicích Tauranu byl počítán 
mezi dobré běžce, ale Cimmeřan se mu vzdaloval rychlostí, která 
v něm vzbuzovala zoufalství. Pak mu v uších zazněl nejhroznější 
výkřik, který kdy v životě slyšel, a Balthus zapomněl na svou závist 
i obdiv. To nebyl lidský výkřik, byl to démonický jekot příšerného 
triumfu nad bezmocným lidstvím a jeho ozvěna, jako by se odrážela 
od stěny zla, stojící mimo dosah lidského chápání.

Balthus v běhu zakolísal a po těle mu vyrazil studený pot. Conan 
však nezaváhal ani okamžik. Vrhl se k záhybu stezky a zmizel za 
ním. Baltha zaplavila panika, když se ocitl na stezce sám, jen s ozvěnou 
toho příšerného výkřiku, doznívajícího mezi kmeny pralesních 
velikánů. Vydal ze sebe všechny síly a pádil za Conanem.

Pak se Aquiloňan na místě zastavil, protože hned za záhybem 
stezky narazil na svého společníka, který stál uprostřed pěšiny nad 
zkrouceným tělem. Conan však neprohlížel mrtvolu, ležící v šarlatem 
potřísněném prachu cesty. Upřeně pozoroval neprostupný prales 
po obou stranách stezky.

Balthus vydechl zděšenou kletbu. Před ním na zemi leželo tělo 
muže, malého tlustého muže, obutého do bot zdobených zlatem 
a navzdory teplu do hermelínem podšitého kabátce bohatého obchodníka. 
Tučná bledá tvář byla stažena ve výrazu bezmezné hrůzy 
a krk měl podříznut od ucha k uchu jakoby břitvou. Meč, zůstavší 
v pochvě, dokazoval, že byl zabit bez jakékoliv možnosti bránit 
vlastní život.

„Byl to Pikt?“ zašeptal Balthus a neklidně se rozhlížel po 
tmavnoucích stínech.

Conan potřásl hlavou, narovnal se a zachmuřeně pohlédl dolů 
na mrtvého muže.

„Byl to bahenní ďábel. A to už je, u Croma, pátý!“

„O čem to mluvíš?“

„Slyšel jsi někdy o piktském šamanovi jménem Zogar-Sag?“

Balthus nejistě zavrtěl hlavou.

„Sídlí v Gwawele, to je nejbližší piktská vesnice na protějším 
břehu Černé řeky. Před třemi měsíci čekal v záloze u téhle stezky a 
podařilo se mu ukrást několik mul z nákladní karavany, která mířila 
do pevnosti. Myslím, že jejich poháněče omámil nějakou drogou. Ty 
muly patřily tomuhle muži.“ Conan nohou strčil do mrtvoly. „Je to 
Tiberias, velitrijský obchodník. Muly nesly náklad sudů s pivem a 
starý Zogar si udělal zastávku ještě na tomhle břehu, aby si pořádně 
přihnul, než se bude plavit přes řeku. Jeden ze zvědů – Soraktus 
– sledoval jeho stopu a přivedl Valanna a tři vojáky na místo, kde 
v křoví vyspával opici. Na Tiberiovo naléhání Valannus vsadil Zogar-
Saga do vězení, což je pro Pikta tou nejhorší urážkou. Tomu se 
ovšem podařilo zabít strážného a z vězení uprchnout. Pak poslal do 
pevnosti zprávu, že zabije Tiberia a těch pět mužů, kteří jej zajali. 
Vzkázal, že to provede takovým způsobem, že se Aquiloňané budou 
třást hrůzou ještě dlouhá léta!“

„A skutečně, Soraktus a ti tři vojáci jsou mrtvi. Sorakta zabili 
na řece, vojáky přímo ve stínu pevnostních valů. A teď Tiberias. 
A nebyli to Piktové, kdo je zabil. Každá oběť – s výjimkou Tiberia, 
jak sám vidíš, byla bez hlavy. Ty hlavy teď bezpochyby zdobí oltář 
Zogar-Sagova oblíbeného boha.“

„Jak víš, že je nezabili Piktové?“ ptal se Balthus.

Conan ukázal na mrtvolu tlustého obchodníka.

„Myslíš, že tahle rána byla způsobena ostřím nože nebo meče? 
Podívej se pořádně a uvidíš, že jen dráp může zanechat takové okraje 
rány. Maso je roztržené, a ne rozseknuté.“

„A co třeba leopard...“ začal Balthus ne příliš přesvědčivě.

Conan netrpělivě zavrtěl hlavou.

„Muž z Tauranu jako ty si přece nemůže splést stopu leopardích 
drápů s ničím jiným. Ne! Je to démon z močálů, jehož Zogar-Sag 
používá jako nástroje své pomsty. Tiberias byl pěkný hlupák, když se 
vydal na cestu do Velitria sám a ještě na sklonku dne. Na druhé straně 
je třeba říci, že to vypadá, jako by se každý z těch pěti před smrtí 
zbláznil. Podívej, stopy jsou zcela jasné. Tiberias jel na své mule po 
stezce a u sedla měl pravděpodobně svazek vydělaných vydřích kožešin, 
které chtěl prodat ve Velitriu. To stvoření na něj vyskočilo tady 
z toho křoví. Podívej, na tomhle místě jsou vidět polámané větvičky.“

„Tiberias stačil jednou vykřiknout, pak mu něco rozpáralo krk 
a už mohl nabízet své vydří kožešiny v pekle! Mula se samozřejmě 
splašila a utekla do pralesa. Poslouchej! Ještě teď je slyšet dusot kopyt 
mezi stromy. A démon neměl čas vzít Tiberiovi hlavu; když nás 
uslyšel, dal se na útěk.“

„Když uslyšel tebe,“ připomenul Balthus. „Nebude to tak hrozné 
stvoření, když prchne před jedním ozbrojeným mužem. A jak 
vlastně víš, že to není Pikt s nějakým nabroušeným hákem, kterým 
místo sekání trhá? Viděl jsi to stvoření?“

„Tiberias nosil zbraň,“ zavrčel Conan. „Za normálních okolností 
by ji jistě stačil alespoň vytáhnout. Když je Zogar-Sag schopný 
přinutit démona z močálů, aby mu pomáhal, určitě je schopný dát 
mu na srozuměnou, koho má zabít a koho ne. Já jsem to stvoření 
neviděl. Zahlédl jsem pouze pohyb támhle v křoví. Ale chceš-li další 
důkaz, podívej se sem.“

Tajemný zabíječ šlápl do krvavé kaluže, ve které ležel mrtvý 
muž. Na okraji stezky pod hustě olistěnou větví byl na tvrdé, jílovité 
půdě zřetelný otisk nohy.

„Je tohle snad stopa člověka?“ ptal se Conan. Balthus cítil, jak 
se mu ježí vlasy. Ani člověk, ani žádné zvíře, které znal, nemohlo
zanechat tuto podivnou a zrůdnou stopu, tříprstý otisk, který nebyl 
stopou ptáka ani ještěra, ale měl v sobě něco z obou. Roztáhl nad 
stopu prsty, opatrně, aby se jí nedotkl, a hvízdl úžasem. Otisk byl 
větší než jeho dlaň s roztaženými prsty.

„Co je to?“ zašeptal. „Nikdy jsem se nesetkal se zvířetem, které 
by zanechávalo takovouhle stopu.“

„Kromě nás ji asi neviděl žádný civilizovaný člověk,“ odpověděl 
Conan zachmuřeně. „Je to démon z močálů. Ve Velkém močále 
tam za Černou řekou je jich víc než netopýrů. Když za horkých nocí 
vane přes řeku jižní vítr, je slyšet jejich jekot, který zní jako nářek 
zatracených duší.“

„Co uděláme?“ zeptal se Aquiloňan a nejistě těkal očima po 
okolí, které se už halilo tmavomodrými stíny. Hrůzou znetvořená 
tvář mrtvého jej děsila. Přemýšlel, jak se obludná hlava musela na 
nebožáka zašklebit mezi listím, jaký to musel být děs, když obchodník 
doslova ztuhl hrůzou a nechal se zabít jako ovce.

„Je zbytečné démona sledovat,“ odpověděl Conan a z opasku 
vytáhl krátkou zálesáckou sekyru. „Pokoušel jsem se o to, když zabil 
Sorakta. Stopu jsem ztratil po pár metrech. Možná mu narostla křídla 
a odletěl nebo se propadl přímo do pekla. Nevím. Mulu je také 
zbytečné honit, ta nakonec sama dojde do pevnosti nebo k chatě 
některého usedlíka.“

Zatímco mluvil, pracoval Conan sekyrou v mlází na okraji stezky. 
Několika údery usekl pár silnějších kmínků asi tři metry dlouhých 
a osekal na nich větve. Pak usekl dlouhý kus hadovité liány 
obrůstající nedaleké stromy. Liánu přivázal k jednomu kmínku, pak 
oba obtočil velmi volnými závity a ty znovu propletl liánou po délce. 
Tak získal v krátké době hrubá, ale pevná nosítka.

„Tentokrát ta bestie Tiberiovu hlavu nedostane a já pro to 
udělám, co jen budu moci,“ komentoval své počínání. „Vezmeme 
tělo s sebou do pevnosti. Teď už to může být jen něco kolem tří mil 
cesty. Neměl jsem toho tlustého náfuku nikdy v lásce, ale nemůžeme 
dovolit, aby si ti piktští ďáblové dělali s hlavami bělochů, co je 
napadne.“

Piktové byli ve skutečnosti bílou rasou jako Hybořané, i když 
tmavší pleti, ale většina hraničářů jim to odmítala přiznat.

Balthus uchopil zadní konec nosítek, na která Conan celkem 
lhostejně převalil mrtvolu nešťastného obchodníka a vydali se dál 
tak rychle, jak jim to zátěž a houstnoucí šero dovolovaly. Conan kráčel 
stejně lehce a tiše jako předtím bez nosítek. Z opasku nešťastného 
obchodníka udělal dvojitou smyčku, kterou zahákl na svém konci 
nosítek a nesl náklad v levé ruce, zatímco v pravé svíral dlouhý těžký 
meč. Ostražitým pohledem sledoval pochmurné zelené stěny, které 
je obklopovaly. Stíny stále tmavly. Obrysy stromů a keřů se začaly 
pomalu ztrácet v tmavomodrém oparu. Prales, halící se v šeru, se 
změnil v tajemný modrý svět ukrývající bytosti, které není schopna 
vykouzlit ani lidská obrazotvornost.

Ušli už dobrou míli a Balthus cítil na silných pažích každý sval, 
když se z pralesa, teď už úplně černého, ozval nový výkřik.

Conan podvědomě zrychlil a Balthovi málem vytrhl držadla 
nosítek z rukou.

„To byla žena!“ vykřikl mladík. „Při velkém Mitrovi, tam někde 
vykřikla žena!“

„Žena některého usedlíka, která zabloudila v lese,“ zabručel 
Conan a položil svůj konec nosítek na zem. „Asi hledala zaběhnutou 
krávu a... ty zůstaň tady!“

A tiše jako lovící vlk se ponořil do listnaté stěny. Balthus zalapal 
po dechu.

„Mám tady zůstat s mrtvolou a navíc s tím ďáblem, který se 
schovává někde na blízku?“ vykřikl. „Jdu s tebou!“

Svá slova okamžitě proměnil v čin a vrhl se za Cimmeřanem. 
Conan se po něm ohlédl, ale nic nenamítal. Krok ovšem kratším nohám 
svého společníka nepřizpůsobil. Balthus zase plýtval dechem 
na zbytečné kletby, když se mu Cimmeřan začal mezi stromy vzdalovat 
jako větrem hnaný stín. Vzápětí Conan vyběhl na zšeřelou 
mýtinu a zastavil se ve střehu, rty stažené v úšklebku, meč připravený 
k ráně.

„Co se stalo, proč jsi se zastavil?“ ptal se zadýchaný Balthus a 
stíral si hojný pot, který mu stékal do očí.

„Ten výkřik zazněl z téhle mýtiny nebo z nejbližšího okolí,“ 
odpověděl Conan. „Nikdy se nespletu v určení místa, odkud zvuk 
přichází, ani v hlubokých lesích ne. Ale kde...?“

V tom okamžiku se výkřik ozval znovu, ale za nimi, směrem 
ke stezce, kterou před několika okamžiky opustili. Ozval se výkřik 
pronikavý a plný zoufalství, výkřik ženy v největší hrůze – a pak se 
v jednom jediném okamžiku změnil v klokotavý jízlivý smích, jaký 
mohlo vydat jen nelidské hrdlo černého zplozence pekla.

„Co to, u velkého Mitry, bylo?“ Balthova tvář i v šeru viditelně 
zbledla.

S divokou kletbou se Conan otočil a vrhl se zpět cestou, kterou 
přišli, a zmatený Aquiloňan omámeně klopýtal za ním. Když se 
Cimmeřan náhle zastavil, odrazil se od jeho mohutných zad jako od 
kovové sochy. Částečně omámený nárazem slyšel, jak Conanovi uniká 
se zlobným sykotem vzduch mezi zuby. Zdálo se, že Cimmeřan 
zkameněl.

Balthus vyhlédl za jedním mohutným ramenem svého společníka 
a cítil, jak mu hrůzou vstávají vlasy. V hustém křoví, které 
lemovalo stezku, se něco pohybovalo. Něco, co nekráčelo, ani se nevznášelo, 
ale klouzalo houstnoucí tmou jako had. Ale had to nebyl. 
Obrysy toho stvoření byly nejasné, ale bylo vyšší než člověk a nepříliš 
mohutné. Celé zjevení namodrale a tajemně světélkovalo. Podivná 
slabá záře umožňovala tu věc sledovat. Mohl to být zhmotnělý 
plamen, který se nehlučně pohyboval tmavým pralesem za neznámým 
cílem.

Conan vyrazil vztekle kletbu a s divokou silou vrhl svou válečnou 
sekyru. Zjevení však bez jediného zakolísání pokračovalo v cestě. 
Na okamžik zahlédli slabě namodralý obrys vznášející se mezi 
kmeny stromů. Vzápětí zmizel a prales strnul v bezdechém tichu.

Cimmeřan se zavrčením rozrazil hustý podrost a vyběhl na 
stezku. Jeho proklínání, které Balthus v běhu zaslechl, bylo plné nenávisti 
a zloby. Cimmeřan se zastavil u nosítek s tělem nešťastného 
Tiberia. Hlava byla pryč.

„Ošálil a odlákal nás tím svým prokletým výkřikem!“ zařval 
Conan a vztekle a bezmocně švihnul svým obrovským mečem do 
prázdna. „Měl jsem to vědět! Tuhle lest jsem mohl čekat! Tak, teď už 
má Zogar na ozdobu svého špinavého oltáře pět hlav!“

„Co to ale bylo? Co může křičet jako žena, smát se jako ďábel 
a proplétat se mezi stromy jako živý oheň?“ vydechl Balthus a utíral 
si z pobledlého obličeje studený pot.

„Ďábel z močálů,“ odpověděl nevrle Conan. „Chyť se těch nosítek. 
Odneseme alespoň tělo. Koneckonců je teď alespoň o něco 
lehčí.“ S tímto lakonickým prohlášením uchopil koženou smyčku na 
svém konci a vykročil.

# 2. Šaman z Gwawely

Pevnost Tuscelan se tyčila na východním břehu Černé řeky, jejíž 
vlny omývaly základy hradebních zdí. Zdi samy byly ze silných roubených 
kmenů, stejně jako vnitřní budovy a věž, dá-li se tato nevysoká stavba pojmenovat tak honosným názvem. Ve věži bylo i sídlo 
velitele s vyhlídkou na zasmušilou hladinu řeky. Tam za řekou se 
rozkládal nekonečný prales, přecházející na vlhkých březích vodního 
toku v pravou džungli. Na ochozech opevnění přecházely dnem 
i nocí hlídky a pozorovaly hustou zelenou stěnu stromů. Málokdy se 
objevila divoká pomalovaná postava na dohled pevnosti, ale všichni 
její obyvatelé dobře věděli, že jsou neustále pozorováni nenávistnýma 
ostražitýma očima nelítostných nepřátel. Prales za řekou se 
mohl zdát nezkušenému zraku bez života, ale ve skutečnosti byl 
plný pohybu a dění, plný nejen zvěře a ptáků, ale také lidí, nejkrutějších 
šelem všech dob.

Tady u zdí pevnosti končila civilizace. Pevnost Tuscelan 
byla poslední výspou civilizovaného světa, představovala nejzápadnější 
záchytný bod vládnoucí hyborské rasy. Za řekou v tmavých 
pralesích nebylo pro civilizaci místo. Tam stály chatrče spletené 
z proutí, ve kterých byly rozšklebené lidské hlavy, vyuzené 
v dýmu, žádoucí trofejí. Hrubé hliněné zdi obklopovaly prostranství 
s ohništi, kde doutnaly věčné ohně, duněly bubny a kde tmaví 
nemluvní muži s hadíma očima svírali ratiště dlouhých oštěpů. Ty 
oči často pozorovaly z hustého porostu pevnost za řekou. Nebylo 
to dlouho, co tito lidé sídlili na místě, kde teď stála pevnost. Jejich 
chatrče stávaly i tam, kde teď byla pole a roubené sruby světlovlasých 
osadníků, až tam, kde se teď rozkládalo Velitrium, to drsné 
neklidné pohraniční město na březích Hromové řeky, té řeky, 
jejíž břehy tvořily původní hranici Bossonianského pohraničí. Nejprve 
se objevili Mitrovi kněží, kteří přicházeli bosí a s prázdnýma 
rukama, a obchodníci, u kterých tomu bylo naopak. Většina z nich 
umírala dlouho a strašně. Ale po nich následovali vojáci a muži se 
sekyrami a ženy a děti ve vozech tažených voly. Původní obyvatelé 
byli zatlačeni nejprve k Černé řece a pak až za ni a to ohněm a mečem. 
Ti muži tmavé pleti však nikdy nezapomněli, že Conajohara 
patřila kdysi jim.

Hlídka za východní bránou se dožadovala hesla. V zamřížovaném 
průhledu zablikala pochodeň a světlo se matně zalesklo na 
vojenské přilbě a odrazilo se v podezřívavých očích pod ní.

„Otevři bránu,“ zavrčel Conan, „vidíš, že jsem to já, ne?“

Z vojenské disciplíny se mu vždy dělalo špatně.

Brána se otevřela dovnitř a Conan a jeho společník vešli do pevnosti. 
Balthus si všiml, že na každé straně brány je umístěna věžička, 
jejíž vrcholek přesahuje hradbu. Zahlédl i střílny pro lučištníky.

Když strážní spatřili příšernou zátěž obou nově příchozích, 
zděšeně vykřikli. Ve zmatku do sebe narazili dlouhými píkami, když 
zavírali obě poloviny mohutné brány, a neustále vrhali přes ramena 
nejisté pohledy na mrtvolu na nosítkách. Conan se jich zeptal s úšklebkem: 
„To jste ještě neviděli bezhlavou mrtvolu?“

Obličeje obou strážných byly ve světle pochodní bílé jako křída.

„To je přeci Tiberias!“ vyrazil ze sebe jeden z nich nakonec. 
„Poznávám jeho kabátec obšitý kožešinou! Takže tadyhle Valerius 
mi dluží pět lun. Tvrdil jsem, že Tiberias zaslechl volání šílenství, 
když jsem ho viděl vyjíždět z brány s nepřítomným výrazem na té 
jeho mule. Vsadil jsem se, že se už zpátky nevrátí a když, tak bez 
hlavy.“

Conan zabručel něco nesrozumitelného a naznačil Balthovi, 
aby složil nosítka na zem a pak se s mladíkem v patách vydal k budově, 
ve které bydlel guvernér Conajohary a velitel pevnosti v jedné 
osobě. Balthus se se zájmem a zvědavostí rozhlížel kolem. Viděl 
řadu ubikací kolem hradeb, stáje, malé stánky obchodníků, ústřední 
patrovou budovu a ostatní stavení. Uprostřed pevnosti bylo prostranství, 
které přes den sloužilo jako cvičiště, ale kde teď plápolaly 
ohně. Okolo nich seděli vojáci, kteří nebyli právě ve službě. Ti se
teď zvedali a přibíhali rozšířit zástup, jenž se s morbidní zvědavostí 
seběhl během chvíle kolem nosítek u brány. Dlouhé štíhlé postavy 
aquilonských pikynýrů a pralesních běžců se míchaly s menšími a 
zavalitějšími postavami bossonianských lučištníků.

Conan nebyl příliš udiven, že je guvernér přijal osobně. Absolutistická 
společnost se svými škrobenými kastovními zákony ležela 
daleko. Valannus byl stále ještě mladý muž, dobře stavěný, s jemně 
řezaným obličejem, na němž se však zřetelně rýsovaly přísné vrásky 
na čele a okolo úst. Vrylo je tam dlouhodobé nervové vypětí a 
zodpovědnost.

„Jak mi řekli, vyrazil jsi z pevnosti už za svítání,“ oslovil Conana. 
„Už jsem se začal pomalu bát, že tě Piktové konečně dostali.“

„Až budou udit moji hlavu, bude se o tom vědět po celé řece,“ 
zavrčel Conan. „Tolik piktských žen bude oplakávat své mrtvé, že 
jejich pohřební písně bude slyšet až ve Velitriu. Byl jsem se jen tak 
rozhlédnout kolem. Nějak jsem v noci nemohl pořádně usnout. Stále 
jsem slyšel za řekou ty signální bubny.“

„Ty přece zní každou noc,“ připomněl mu guvernér, obočí 
nad jemnýma očima stažené, jak na Conana pozorně pohlížel. Čas 
jej naučil, jak je nemoudré nebrat na vědomí instinkty divokého 
Cimmeřana.

„Téhle noci to bylo trochu jiné,“ pokračoval Conan. „Ostatně je 
to jiné od té doby, co se Zogar-Sag dostal zpátky přes řeku.“

„Měli jsme mu buď dát dary a v klidu ho poslat domů, nebo 
ho rovnou pověsit,“ povzdechl si guvernér. „Tys mi to radil, já vím, 
ale...“

„Ale je těžké pro vás Hybořany pochopit mentalitu jiných národů,“ 
řekl Conan. „Dobrá, s tím se teď už nedá nic dělat, ale říkám 
ti, že pokud bude Zogar-Sag naživu a pokud si bude pamatovat 
tu celu, ve které se potil, nebude na hranicích mír. Sledoval jsem 
válečníka, který se přeplavil na náš břeh, aby si přidal na luk pár 
čerstvých zářezů. Hned potom, co jsem mu rozťal hlavu, jsem se seznámil 
s tímhle mládencem, který se jmenuje Balthus a přišel z Tauranu, 
aby nám pomohl bránit hranice.“

Valannus si s uspokojením prohlížel mladíkovu poctivou tvář 
a dobře stavěnou postavu.

„Jsem rád, že vás mohu uvítat mezi námi, mladý muži. Přál 
bych si, aby takových lidí od vás přišlo víc. Nutně potřebujeme 
muže zvyklé na život v divočině. Velká část našich usedlíků i vojáků 
pochází z východních provincií a o lesích neví skoro nic, někteří nevědí 
dokonce nic ani o zemědělství.“

„Od Velitria k Černé řece takových není moc,“ zavrčel Conan, 
„ale to město je jich plné. Ale poslyš, Valanne, našli jsme na stezce 
Tiberia, samozřejmě mrtvého.“ Pak stručně v několika větách vylíčil 
celou událost.

Valannus zbledl. „Nevěděl jsem, že vyjel z pevnosti. Ten chlap 
se musel zbláznit!“

„Zbláznil se jako ti čtyři ostatní. Každý z nich, když na ně přišla 
řada, propadl šílenství a rozběhl se do lesa vstříc vlastní smrti, 
jako když zajíc vběhne do chřtánu hladového hada. Něco je volalo 
z hloubi pralesa, něco, čemu tady lidé říkají volání šílenství, protože 
lepší jméno pro to nenašli. Slyší to však jenom ti, co jsou odsouzení 
k záhubě. Zogar-Sag má mocné kouzlo, které aquilonská civilizace 
není schopná pochopit.“

Na tuhle řeč Valannus neodpověděl a chvějící se rukou si přejel 
čelo.

„Vědí o tom vojáci?“

„Nechali jsme tělo u východní brány.“

„Měli jste to zatajit, měli jste tělo ukrýt někde v lese. Vojáci 
jsou už tak dost nervózní.“

„Stejně by se to nakonec dozvěděli. Kdybych tělo schoval někde 
venku, vrátili by nám ho jako tehdy Soraktovu mrtvolu. Vzpomínáš?“ 
Obrátil se k Balthovi: „Toho tenkrát přivázali zvenčí na bránu, 
abychom jej ráno opravdu nepřehlédli.“

Valannus se otřásl. Obrátil se, přešel k oknu a beze slova se 
zahleděl přes řeku, černou a zároveň třpytivou v měnivé záři hvězd. 
Ticho tu a tam přerušilo vzdálené řvaní leoparda. Jakoby násilím se 
do pevnosti vkrádala noc, zkreslovala zvuky doléhající z nádvoří a 
zamlžovala ohně. Tajemný vítr šeptal ve zčernalém větvoví a čeřil 
vodu. Na jeho křídlech se do pevnosti neslo hluboké rytmické bubnování, 
zlověstné jako tiché našlapování leopardích tlap.

„Skutečně,“ řekl Valannus, jako by říkal nahlas to, co mu probíhalo 
hlavou. „Co víme my – co ví kdokoliv o věcech, které skrývá 
nekonečný prales? Máme útržkovité zprávy – spíš pověsti – o obrovských 
močálech a řekách, o pralese, který se táhne přes nekonečné 
pláně a kopce a končí až na pobřeží západního oceánu. Ale co 
vlastně leží mezi touhle řekou a oceánem, si ani netroufáme hádat. 
Žádný bílý muž, který se vydal do těch zelených hlubin, se nevrátil 
živý, aby nám sdělil, co viděl. Jsme chytří v mezích našeho civilizovaného 
vědění, ale naše vědění sahá právě jen sem, k západnímu 
břehu této prastaré řeky. Kdo ví, jaká podivná pozemská i nepozemská 
stvoření se plíží v hluboké temnotě, mimo ten malý kroužek 
světla, který vrhá naše vědění?“

„Kdo ví, jací bohové jsou uctíváni ve stínech toho pekelného 
pralesa nebo jaké ďábelské příšery vylézají z černých tůní tajemných 
močálů? Kdo může přísahat, že všichni obyvatelé té černozelené 
země jsou lidé? Zogar-Sag – většina vzdělanců východních zemí 
by se nad jeho zdánlivě primitivní magií pohrdavě ušklíbla jako nad 
kejklemi potulného fakíra, a přece přivedl pět mužů k šílenství a pak 
je zabil. Ale jak? To nikdo neumí vysvětlit. Někdy si říkám, zda je to 
vůbec člověk!“

„Tuhle otázku ti zodpovím, až se k němu jednou dostanu, co 
by sekerou dohodil,“ odpověděl nevzrušeně Conan a přihnul si vína 
z guvernérova džbánu, který pak přistrčil Balthovi. Balthus džbán 
uchopil s nejistým pohledem upřeným na Valanna.

Guvernér se teď obrátil ke Conanovi a zamyšleně na něj hleděl.

„Vojáci, kteří nevěří ani na duchy, ani na ďábly,“ řekl nakonec, 
„jsou téměř šílení strachem. Ty, který jak dobře vím, věříš na duchy, 
ghouly, skřety a bůhví co ještě, vypadáš, jako by ses žádného z těch 
stvoření, ve které věříš, nebál.“

„Máloco na světě odolá dobré oceli,“ odpověděl Conan. „Vrhl 
jsem po tom démonovi sekyru a nic se mu nestalo, ale mohl jsem jej 
v šeru minout nebo mohla sekyru odchýlit nějaká větev. Já nemám 
ve zvyku uhýbat z cesty a hrát si s ďábly na honěnou, ale kdybych jej 
přímo potkal, ustoupit z cesty by musel on!“

Valannus zvedl hlavu a zahleděl se Conanovi přímo do očí.

„Conane, na tobě teď závisí mnohem víc, než by se zdálo! Znáš 
přece slabiny téhle oblasti. Slabý klín vražený do nezkrotné divočiny. 
Dobře víš, že životy všech lidí západně od hranic závisí na téhle 
pevnosti. Kdyby Tuscelan padl, budou se zkrvavené sekyry zatínat 
do bran Velitria dřív, než by jízdní posel přejel pohraničí. Jeho veličenstvo, 
nebo spíš rádcové jeho veličenstva, neberou na vědomí 
moje neustálé prosby o posily, které by mohly bezpečně udržet Conajoharu. 
Nemají nejmenší představu o podmínkách, jež tady vládnou, 
a jsou proti všemu, co by je stálo další peníze. Osud hranic spočívá 
jen na nás, kteří tady jsme teď.“

„Víš, že většina oddílů, které Conajoharu dobývaly, byla stažena 
zpět. Víš také, že zvláště od okamžiku, kdy se tomu proklatému Zogar-Sagovi podařilo otrávit vodu v cisterně a čtyřicet vojáků 
zemřelo v jediném dni, není dostatečná už ani posádka pevnosti. 
Mnoho vojáků je nemocných, spousta byla uštknuta hady nebo potrhána 
divokou zvěří, jíž se to v okolí pevnosti poslední dobou doslova 
hemží. Vojáci začínají věřit vychloubání Zogar-Saga, že může 
na své nepřátele poštvat lesní národ.“

„Mám tři sta pikynýrů, čtyři sta bossonianských lučištníků a 
zhruba padesát mužů, jako jsi ty, kteří se v pralese skutečně vyznají. 
Vydají dohromady za desetkrát tolik vojáků, ale je vás stejně příliš 
málo. Conane, moje situace začíná být zoufalá. Vojáci mluví o dezerci, 
jsou pokleslí na duchu, věří, že Zogar-Sag na nás posílá démony. 
Mají strach z Černé smrti, jíž nám vyhrožoval, z té hrozné nemoci, 
přicházející z blat. Když vidím nemocného vojáka, potím se strachy, 
že zčerná a zemře mi před očima.“

„Conane, pokud by se opravdu stalo něco takového, všichni 
vojáci bez rozdílu budou dezertovat! Hranice zůstane nechráněná 
a nic nezastaví ty piktské hordy před branami Velitria. A možná, že 
ani za nimi ne! Když my nebudeme schopni udržet pevnost, jak by 
se mohlo ubránit město?“

„Conane, jestli máme udržet Conajoharu, Zogar-Sag musí zemřít! 
Ty jsi pronikl do pralesa dál než kdokoliv jiný, znáš některé 
stezky a kraj za řekou. Víš, kde leží Gwawela. Vezmi si dnes v noci 
skupinu mužů a pokus se ho zabít nebo zajmout! Ano, já vím, že 
je to šílenství. Máte šanci tak jedna k tisíci, že se někdo z vás vrátí 
zpět. Ale když ho nedostaneme, znamená to smrt nejen pro nás, ale 
i pro ty za námi. Můžeš si vzít tolik lidí, kolik uznáš za vhodné.“

„Hrstka mužů je pro takový podnik lepší než oddíl,“ odpověděl 
Conan. „Pět set mužů by si těžko probojovalo cestu do Gwawely a 
zpět, ale malé skupince se může podařit proklouznout oběma směry. 
Vyberu si muže sám a nechci žádné vojáky!“

„Vezmi mě sebou!“ dychtivě vykřikl Balthus. „Lovil jsem v Tauranu 
jeleny celý život a v lese se vyznám!“

„Dobrá! Valanne, my se najíme v jídelně pátračů a přitom si 
vyberu své lidi. Vyrazíme tak za hodinu, sjedeme v kanoi kus po 
řece, abychom se dostali pod vesnici, a pak se proplížíme pralesem. 
Pokud to někdo z nás přežije, měl by se vrátit za úsvitu.“

# 3. Noční výprava

Řeka byla světlejším černým pásem, sevřeným mezi dvě ebenové 
zdi. Pádla, která poháněla dlouhou lodici v hustém stínu u východního 
břehu, se tiše nořila do vody a nevydávala větší hluk než zobák 
lovící volavky. Široká ramena muže, který seděl před Balthem, byla 
namodralou skvrnou v temnotě. Balthus dobře věděl, že ani bystré 
oči Cimmeřana klečícího na přídi nedohlédnou dále než několik stop 
dopředu. Conan hledal správnou cestu na základě svých instinktů a 
nesmírně podrobné znalosti řeky. Nikdo nemluvil. Balthus si stačil 
dobře prohlédnout své společníky v pevnosti, než je stráže opatrně 
vypustily z opevnění a než se spustili dolů k čekající kanoi na břehu. 
Byli z nového druhu lidí, který teď vyrůstal v drsném světě na 
samém okraji civilizace – muži, které životní nutnost naučila znát 
divočinu. Do posledního to byli Aquiloňané ze západních provincií a 
měli mnoho společného. Stejně se oblékali – vysoké boty z jelenice, 
kožené kalhoty a kabátce, široké opasky, na nichž visely sekyry a 
krátké meče. Většina z nich byla nemluvná, měli přísné oči a zjizvené 
tváře, byli šlachovití a vytrvalí.

Svým způsobem to byli muži divočiny, ale mezi nimi a Cimmeřanem 
byla nesmírná propast. Oni byli synové civilizace, kteří se naučili 
žít jako poloviční divoši. On byl divoch a pocházel ze stovek generací 
divochů. Oni se naučili lstivosti, opatrnosti a životu v divočině, jemu 
byly tyto věci vrozeny. O kolik je překonával v úspornosti a využití 
energie pohybu bylo očividné. Jestliže oni byli vlky, on byl tygrem.

Balthus je obdivoval a nejvíc jejich vůdce a cítil pýchu nad tím, 
že byl alespoň dočasně přijat do této společnosti. S uspokojením si 
všiml, že jeho pádlo je stejně tiché jako ta jejich. Alespoň v tom se 
jim vyrovnal. Věděl, že znalost přírody, již získal jako lovec v Tauranu, 
se nemůže rovnat té, která se vryla do srdcí a smyslů mužů na 
této divoké hranici.

Řeka tvořila kus pod pevností široký oblouk. Světla budov 
rychle zmizela, ale kanoe pokračovala stejným směrem ještě dobrou 
míli. Vyhýbala se naplaveninám i plovoucím kmenům s neuvěřitelnou 
jistotou.

Pak, na tichý Conanův pokyn stočili příď lodě do proudu a zamířili 
k protějšímu břehu. Když se vynořili z temného stínu převislých 
větví sahajících daleko nad hladinu a vpluli na otevřenou řeku, 
měli podivný pocit zranitelnosti a bezmocnosti. Hvězdy však svítily 
jen slabě a Balthus věděl, že kdo by po kanoi na hladině přímo 
nepátral, mohl by jen náhodou postřehnout neurčitý stín plavidla 
křižujícího řeku.

Pak dojeli pod převislé křoviny západního břehu a Balthus 
nataženou rukou narazil na vyčnívající kořen, kterého se pevně zachytil. 
Všechno bylo určeno a dohodnuto dřív, než výprava opustila 
pevnost. Neslyšně jako obrovská kočka sklouzl Conan pres bok 
člunu a zmizel v křovinách. Stejně tiše jej následovalo dalších devět 
mužů. Balthovi, který s pádlem položeným přes kolena svíral stále 
vyčnělý kořen, to připadalo jako sen. Deset mužů bez jediného zvuku 
pohltila noc.

Usadil se pohodlněji a připravil se na dlouhé únavné čekání. 
V člunu s ním čekal ještě jeden muž, ale nepadlo mezi nimi ani slovo. 
Zhruba míli na severozápad se rozkládala Zogar-Sagova vesnice 
obklopená hustým pralesem. Příkaz pro Baltha byl jednoduchý. On 
a jeho společník vyčkají v kanoi do návratu přepadové skupiny. Pokud 
se Conan a jeho lidé nevrátí do prvního ranního úsvitu, měli 
se vydat proti proudu co nejrychleji a ohlásit v pevnosti, že si prales 
vybral od dobyvatelů další krvavou daň. Ticho bylo nesmírné. 
Z pralesa, ukrytého za tmavou stěnou převislého křoví, se neozýval 
jediný zvuk. Balthus si uvědomil, že zmlkly i bubny. Mlčely už 
několik hodin. Mrkal a napínal zrak, jak se podvědomě pokoušel 
proniknout hlubokou temnotu. Bahnitý zápach stoupající z řeky a 
vlhké ovzduší pralesa v něm vyvolávaly tíseň. Někde blízko se ozvalo 
šplouchnutí, jako by nad vodu vyskočila velká ryba. Balthus si pomyslel, 
že musela vyskočit tak blízko člunu, že narazila na jeho bok, 
protože kanoe se slabě zahoupala. Záď lodi se začala pomalu stáčet 
a vzdalovala se od břehu. Muž za ním se zřejmě pustil výčnělku, 
který svíral. Balthus se pootočil a tiše zasyknul upozornění svému 
druhu, jenž se mu jevil jen jako tmavší skvrna na zadním sedadle.

Muž neodpověděl. Balthus si pomyslel, že pravděpodobně 
usnul, nahnul se dozadu a chytil jej za rameno. K jeho hrůze se muž 
pod tímto dotykem naklonil a bezvládně se zřítil na dno kanoe. Napůl 
otočený Balthus ohmatával nehybné tělo a srdce mu tlouklo až 
v krku. Jeho tápající prsty sklouzly po mužově krku a zatnuté zuby 
jen násilím zdusily výkřik, který se mu dral na rty. Prsty totiž narazil 
na mokvající ránu – krk jeho společníka byl podříznut od ucha 
k uchu.

V té chvíli hrůzy Balthus propadl panice. Vstal a v tom okamžiku 
vystřelila ze tmy svalnatá paže a železným stiskem mu zdusila 
v hrdle výkřik. Kanoe se divoce zmítala. Balthus si uvědomil, že svírá 
v ruce nůž, i když nevěděl, kdy jej vytáhl z boty. Začal slepě bodat 
na všechny strany. Cítil, jak čepel zajela hluboko do masa, a přímo
do ucha mu zazněl odporný výkřik. Odpověď byla okamžitá a hrozná. 
Ze všech stran se vynořily černé postavy a ozval se hlas mnoha 
hrdel. Uchopily jej další paže. Kanoe zatížená chumlem zápasících 
těl se převrátila. Dřív, než spadl do vody, zasáhl Balthovu hlavu těžký 
úder a noc vybuchla oslepující září, aby ho vzápětí pohltila temnota, 
ve které nezablikala ani jediná hvězda.

# 4. Zogar-Sagova zvířata

První, co Balthus uviděl, když přišel k sobě, byla zase záře. Zamrkal 
a zatřásl hlavou. Zář ohně jej řezala do očí. Byl obklopen nepopsatelnou 
směsicí zvuků, které s návratem vědomí začal pomalu rozlišovat. 
Pozvedl hlavu a přihlouple se rozhlížel. Obklopovaly ho černé 
postavy, ostře se rýsující na pozadí karmínových plamenů.

Náhle si vzpomněl na poslední události a pochopil vše. Byl 
vestoje připoután ke kůlu stojícímu uprostřed volného prostranství. 
Kůl byl obklopen divokými a strašnými postavami, které stály 
v širokém kruhu, a za obvodem tohoto kruhu hořelo několik ohňů, 
udržovaných nahými ženami tmavé pleti. Za ohni se rýsovaly chatrče, 
postavené z hlíny a proutí, kryté palmovými listy. Za chatrčemi 
zahlédl kolovou palisádu, v níž byla široká brána. Všechny ty věci 
však pozoroval jen mimochodem, dokonce i žen, tak zvláštních, 
s vysokými a složitými účesy, si všiml jen koutkem oka. Celá jeho 
pozornost byla upřena na kruh mužů, kteří jej obklopovali a pozorovali. 
Byl jimi jako fascinován.

Nevelcí, širokých ramen, s mohutnými hrudníky a úzkými 
boky, většinou, až na bederní roušku, nazí. Zář ohně zdůrazňovala 
všechny svaly na jejich tělech v překrásných reliéfech. Tmavé tváře 
byly nehybné, v očích jim však plál oheň jako v očích nelítostných 
šelem. Dlouhé neupravené vlasy měli v týle staženy měděnými sponami. 
V rukou drželi sekery a meče. Někteří měli na různých částech 
těla špinavé obvazy a mnoho z nich bylo potřísněno zaschlou 
krví. Došlo tedy k boji, krátkému a divokému.

Balthovy oči zabloudily stranou, aby se vyhnuly upřeným pohledům 
jeho věznitelů, a Balth stěží potlačil výkřik hrůzy. Vlevo, jen 
několik kroků od něj, se na zemi tyčila nízká, ale příšerná pyramida. 
Byla postavena ze zakrvácených lidských hlav. Mrtvé oči skelně pohlížely 
k tmavé obloze. Tupě si uvědomil, že rysy některých hlav poznává. 
Patřily mužům, kteří se vydali s Conanem do pralesa. Nebyl 
schopen zjistit, zda je mezi nimi i Cimmeřanova hlava. Neviděl do 
všech tváři, ale byl si jistý, že hlav je alespoň deset či jedenáct. Přepadl 
jej pocit nesmírné nevolnosti, ze všech sil potlačoval chuť zvracet. 
Za hlavami leželo na zemi půl tuctu mrtvých Piktů a Balthus 
pocítil při tomto pohledu divoké zadostiučinění. Piktové zaplatili 
zálesákům krvavou daň.

Mladík odvrátil hlavu od příšerného zátiší a v té chvíli si všiml, 
že po jeho pravé ruce je vztyčen druhý kůl, natřený, stejně jako 
ten jeho, načerno. U něj napůl stál a napůl visel muž, oděný pouze 
do krátkých kožených kalhot, ve kterém Balthus poznal jednoho z 
Conanových druhů. Stružka krve mu stékala z koutku úst a na boku 
mu mokvala hluboká rána. Muž pozvedl hlavu a olízl si zčernalé rty. 
Pak zesláblým hlasem, který byl v hrozném hluku vyluzovaném Pikty 
jen stěží slyšet, řekl: „Tak tebe taky dostali!“

„Přiblížili se k nám vodou po proudu a tomu druhému podřízli 
krk,“ odpověděl Balthus. „Vůbec nic jsem neslyšel, dokud se na nás 
zezadu nevrhli. U Mitry, jak se může někdo pohybovat tak tiše?“

„Jsou to ďáblové!“ zamumlal hraničář. „Museli nás pozorovat 
od chvíle, kdy jsme se blížili ke břehu. Vlezli jsme přímo do pasti. 
Než jsme se stačili vzpamatovat, zasypali nás šípy ze všech stran.
Větší část nás padla už při první salvě. Tři nebo čtyři jsme vrazili 
do křovin a dali jsme se do nich muž proti muži, ale bylo jich příliš 
mnoho. Conanovi se možná podařilo uniknout. Jeho hlavu jsem 
tady neviděl. Myslím, že bychom na tom byli lépe, kdyby nás rovnou 
zabili. Conan za to nemůže. Za normální situace bychom se dostali 
do vesnice, aniž by si nás všimli. Nikdy nestavěli hlídky tak daleko 
po proudu. Pravděpodobně jsme narazili na velkou skupinu Piktů, 
která přicházela z jihu proti proudu. Děje se něco pekelného. Piktů 
je tady jako much a všichni nepatří do kmene Gwaweli. Jsou tady 
i bojovníci ze západních kmenů a z kmenů žijících nahoře i dole po 
řece.

Balthus se rozhlédl po divokých postavách. I když věděl o Piktech 
velmi málo, bylo mu jasné, že množství bojovníků shromážděné 
na prostranství mnohonásobně přesahuje kapacitu vesnice. Bylo 
jich tolik, že by je chýše nemohly v žádném případě pojmout. Pak si 
všiml, že se liší i barevným pomalováním hlinkou na tvářích a prsou.

„Děje se něco pekelného,“ zamumlal znovu hraničář. „Pravděpodobně 
se tady shromáždili, aby shlédli Zogar-Sagovo velké čarování. 
Asi s našimi mrtvolami udělá něco, co ještě neviděli. Řekl 
bych, že hraničář by neměl počítat s tím, že umře v posteli, ale přál 
bych si, aby nás byli dostali s ostatními.“

Vlčí vytí Piktů zesílilo a bylo stále vzrušenější. Podle toho, jak 
se zavlnily přední řady a muži v zadních řadách natahovali krky, 
usoudil Balthus, že se blíží někdo nesmírně důležitý. Otočil hlavu a 
viděl, že kůly jsou vztyčeny před podlouhlou chatrčí, která byla větší 
než ostatní a byla vyzdobena množstvím lidských lebek zavěšených 
pod převislou střechou. Ze dveří této budovy teď vytančila fantastická 
postava.

„Zogar!“ vydechl zálesák a jeho tvář se stáhla bolestí, když se 
podvědomě vzepřel ve svých poutech. Balthus viděl štíhlou postavu 
střední výšky, která se téměř ztrácela v záplavě pštrosích per, upevněných 
na důmyslné konstrukci z kůže a mědi. Mezi chomáči peří 
bylo vidět odpudivý zlomyslný obličej. Pštrosí peří Baltha nesmírně 
udivilo. Věděl, že jeho zdroj leží nesmírně daleko, téměř za polovinou 
známého světa. Jak se šaman točil a skákal, pera se vlnila, nadnášela 
a ševelila. Podivnými poskoky a obraty postupoval do středu 
kruhu a divoce se zatočil před svými tichými a spoutanými zajatci. 
U většiny lidí by takovéto chování působilo komicky – nevzdělaný 
divoch v kostýmu ze pštrosích per, který víří bosýma nohama prach. 
Ale ten divoký obličej, vyhlížející ze záplavy prachového peří, vtiskl 
celé scéně více než hrozivý ráz. Žádný člověk s takovým obličejem 
nemohl vypadat směšně, ani jakkoliv jinak. Vypadal jako ďábel a 
tím také byl.

Náhle strnul do sošné nehybnosti, pera se pozvedla a zase 
klesla. Vyjící bojovníci zmlkli. Zogar-Sag stál tichý a nehybný a zdálo 
se, že se zvětšuje – že roste a mohutní. Balthus měl neodbytný 
pocit, že se Pikt tyčí vysoko nad ním a hledí na něj z nesmírné výšky, 
přestože dobře věděl, že šaman není ani tak velký jako on sám. 
Jen s obtížemi se probral z této iluze.

Šaman teď mluvil, z úst mu vycházela hrubá hrdelní řeč, promísená 
místy sykotem, podobným hadímu. Natáhl hlavu na dlouhém 
krku k raněnému muži u vedlejšího kůlu. Jeho oči krvavě plály 
ve světle ohňů. S vypětím posledních sil mu hraničář plivl do tváře.

Zogar-Sag vyskočil s děsivým zavytím do výše a válečníci vyrazili 
nenávistný ryk, který stoupal k noční obloze. Vrhli se k ubožákovi 
u kůlu, ale šaman je surovými údery zahnal zpět. Zavrčel jakýsi 
rozkaz a několik válečníků se rozběhlo k bráně. Otevřeli ji dokořán a 
vrátili se k ostatním. Kruh se pak rozdělil s neuvěřitelnou rychlostí 
na dvě poloviny. Balthus viděl ženy a nahá děcka prchat k chatrčím. 
Jen z temných dveří a oken vyhlížely jejich obličeje. Vznikla tak široká ulice od kůlů k otevřené bráně, za kterou bylo možno vytušit 
černý a hluboký prales. Tam už zář ohňů nedosahovala.

Když se Zogar-Sag obrátil k pralesu, zavládlo hluboké mlčení. 
Zvedl se na špičkách a vyrazil příšerný nelidský řev, který otřásl 
nocí. Někde daleko v nočním pralese se jako odpověď ozval podobný 
zvuk. Balthus se otřásl. Dobře věděl, že ten druhý řev nevyšel 
z lidského hrdla. Vzpomněl si na to, o čem mluvil Valannus – že se 
Zogar-Sag chlubil, že dovede ovládat divoká zvířata podle své potřeby. 
I pod maskou krve bylo vidět, že jeho druh v neštěstí zneklidněl. 
Stále častěji si bezděky olizoval rty.

Zdálo se, že všichni zadrželi dech. Zogar-Sag stál jako socha, 
jen peří jeho masky se jemně chvělo. A najednou už brána nebyla 
prázdná.

Roztřesený vzdech mnoha hrdel se převalil vesnicí a muži ve 
zmatku ustupovali a mačkali se mezi chatrče. Balthus cítil, jak hrůzou 
tuhne. Zvíře, které stálo v bráně, bylo vtělením těch nejhroznějších 
nočních můr. Jeho srst měla nezvyklý světlý odstín a ve slabém 
světle tak celé zvíře budilo dojem neskutečnosti a průsvitnosti, ale 
nízko skloněná divoká hlava byla více než skutečná a dlouhé, šavlovitě 
zahnuté tesáky naháněly hrůzu. Vynořilo se z noční tmy na 
mohutných polštářovaných tlapách jako zjevení z dávných časů. Byl 
to hrozný tvor, relikt z pravěkých dob, příšerný hrdina napůl zapomenutých 
legend – šavlozubý tygr. Už několik století nikdo v hyborském 
světě takové zvíře nespatřil. Mýty mu přičítaly nadpřirozené 
vlastnosti, především díky podivné barvě, nesmírné divokosti a síle.

Zvíře, které teď tiše klouzalo k mužům u kůlů, bylo mnohem 
větší a těžší než obyčejný pruhovaný tygr, mělo spíš rozměry ledního 
medvěda. Plece a přední nohy mělo tak mohutné a svalnaté, že 
i když zadní nohy byly silnější než nohy lva, zdálo se, že se převažuje 
dopředu. Čelisti byly silné, hlava hrubě formovaná, mozková kapacita 
byla téměř zanedbatelná. Zvíře ovládal jediný hlavní instinkt 
– instinkt ničení a zabíjení. Toto stvoření bylo šíleným omylem přírody, 
kterou vývoj zavedl do slepé uličky spárů a tesáků.

To tedy byla obluda, již Zogar-Sag přivolal z pralesa. Teď už 
Balthus nepochyboval o pověstech, které šamanovi přičítaly kouzelnou 
moc. Jedině za pomoci černé magie mohl ovládnout toto 
obrovské zvíře s malým mozkem. Jako tichý šepot přicházející neznámo 
odkud se Balthovi kdesi vzadu v hlavě z podvědomí vynořilo 
jméno podivného boha temnot a hrůzy, kterému se v šeru dávných 
věků klaněli lidé i zvířata. Ještě v těchto časech se jen tajně šeptalo, 
že jeho dítka se stále skrývají v neprostupných, neprozkoumaných 
koutech světa. Nová hrůza se objevila Balthovi v očích, které upíral 
na Zogar-Saga.

Zvíře prošlo okolo mrtvých Piktů a bez povšimnutí minulo pyramidu 
lidských hlav. Tygr nepatřil k mrchožroutům, ale k pravým 
šelmám. Lovil jen živou kořist, protože jeho život byl životem zabíječe. 
V nehybných očích mu plál nejen neukojitelný hlad po zaplnění 
břicha, ale především touha zabíjet. Z pootevřených čelistí mu odkapávaly 
sliny. Šaman ustoupil o krok zpět a jeho ruka velitelským 
gestem ukázala na kůl, u kterého stál Balthův druh.

Obrovská kočka se skrčila a přitiskla břicho k zemi. Balthus si 
matně vzpomněl na vyprávění o jejich nezkrotné divokosti, o tom, 
jak se často stává, že při útoku na slona zarazí nešťastné oběti své 
šavlovité zuby tak hluboko do lebky, že je nemohou vytáhnout, 
a jsou tak připoutáni ke své oběti, se kterou společně i pojdou. Šaman 
ostře vykřikl a obluda s ohlušujícím řevem skočila.

Balthovi se nikdy ani nezdálo o takovém skoku, o takovém 
ničivém ztělesnění zkázy, jakým byla tato žlutá hmota, skládající 
se ze železných svalů a trhajících tesáků. Zvíře dopadlo plnou silou 
přímo na hruď Balthova nešťastného druha, kůl zapraskal a zlomil
se těsně nad zemí. Pak se se zvukem tříštěného dřeva zřítil. Vzápětí 
už šavlozubý tygr tiše klouzal k otevřené bráně a v čelistech 
napůl nesl a napůl vlekl rudou hmotu, která teď už jen vzdáleně 
připomínala člověka. Balthus byl ochrnut hrůzou a mozek odmítal 
uvěřit tomu, co jeho oči viděly. Zvíře ve skoku nejen přelomilo kůl, 
ale svou oběť od něj doslova utrhlo. V okamžiku nárazu silné drápy 
muže napůl roztrhly, dlouhé tesáky mu utrhly horní polovinu hlavy 
a přitom prošly lebeční kostí stejně snadno jako masem. Silná pouta 
z nevydělané kůže praskla, jako by byla z papíru, tam, kde pouta 
vydržela náraz, povolily svaly a kosti. Balthus se odvrátil a zvracel. 
Lovil medvědy i leopardy, ale nikdy si nedokázal ani představit, že 
by nějaké zvíře dovedlo z dospělého muže udělat v jediném okamžiku 
takovou krvavou trosku.

Šavlozubec zmizel za branou a za několik okamžiků zazněl 
z pralesa hluboký chraplavý řev, který pomalu zanikal v dálce. Piktové 
se však i nadále tiskli ke stěnám chatrčí a šaman dál pozoroval 
otevřenou bránu, která jako by zvala dovnitř tmavou noc.

Balthovi náhle po celém těle vyrazil studený pot. Jaká další 
hrůza se teď objeví v černém prostoru, aby proměnila jeho tělo v rozervanou 
mršinu? Zachvátila ho divoká panika a zazmítal se bezmocně 
v poutech. Noc za okruhem světla se mu zdála ještě černější 
a hrozivější. Planoucí ohně mu připomínaly peklo. Cítil na sobě pohledy 
Piktů – stovky hladových krutých očí, v nichž se zračila jen nenávist, 
očí bez jediného záblesku slitování nebo lidskosti. Zdálo se 
mu, že to už nejsou lidé, teď v nich viděl ďábly, zrozené v temnotách 
džungle a stejně nelidské jako ta stvoření, jež jejich šaman zahalený 
v neskutečném kostýmu z pštrosích per vyvolával z temnot.

Zogar vyrazil nový výkřik, který rozechvěl okolní temnotu. 
Byl naprosto odlišný od výkřiku prvního. Zazníval v něm podivný 
sykot – a v Balthovi při tom zvuku tuhla krev. Kdyby byl had schopen 
zasyčet tak hlasitě, vydal by zvuk stejný.

Tentokrát se odpověď neozvala. Rozhostilo se bezdeché ticho, 
Balthovi vyskočil žaludek až do krku a srdce se mu divoce rozbušilo. 
Pak se za branou ozval šustot, suché šelestění, které Baltha doslova 
zmrazilo. A znovu se v ohněm ozářené bráně objevil příšerný 
návštěvník.

Byla to další příšera z dávno zapomenutých časů. Spatřil a poznal 
dávno vyhynulého hada, který se plazil bránou. Klínovitá hlava, 
jež byla velká jako hlava koně, se vznášela ve výši očí dospělého 
muže a za ní se táhlo dlouhé silné tělo, které se matně lesklo v záři 
ohňů. Z tlamy vystřeloval mezi dlouhými zuby rozeklaný jazyk.

Balthus byl doslova ochromen hrůzou a ztratil veškerý cit. Měl 
dojem, že sní. Této obludě říkali předkové Had duchů a tato bledá 
příšera kdysi dávno pronikala za nocí do chatrčí a domů, aby tam 
dávila celé rodiny. Byl to had, který drtil své oběti v závitech mohutného 
těla jako škrtiči, ale na rozdíl od nich měl zuby jedovaté a 
jejich jed působil nejdříve šílenství a pak smrt za nesmírných bolestí. 
Balthus si znovu vzpomněl na Valanna a jeho slova. Žádný bílý 
člověk neví, jaké hrůzy se plíží a loví v neproniknutelných pralesích 
za Černou řekou.

Had se plazil téměř nehlučně, vlnivě se přeléval po zemi, hlavu 
stále stejně vysoko, krk mírně prohnutý dozadu – připravený 
k úderu. Balthus hleděl skelným pohledem jako hypnotizován do 
bezedného chřtánu, jenž jej měl v nejbližších chvílích pohltit. Jediným 
pocitem, který teď měl, byl nesmírný odpor a nevolnost, jež jej 
nutila ke zvracení.

A pak, náhle a nečekaně se něco zablesklo a mihlo v rudé záři 
ohně. Vyletělo to ze stínu za chatrčemi a obrovský plaz padl na zem
a začal se divoce zmítat. Jako ve snu spatřil Balthus krátký silný 
vrhací oštěp, který zasáhl mohutný šupinatý krk přesně za rozšklebenými 
čelistmi. Ratiště vyčnívalo na jedné straně krku, ocelový 
hrot na straně druhé.

Had, šílený bolestí, se kroutil a svíjel, až se nakonec vevalil 
jako koule mezi přihlížející Pikty. Oštěp nezasáhl páteř, proletěl 
jen nesmírně silnými krčními svaly. Ocasem, divoce bičujícím okolí, 
srazil k zemi několik mužů a z jeho tlamy, která se křečovitě otvírala 
a zavírala, stříkal na všechny strany jed, pálící jako živý oheň. Mezi 
Pikty propukla panika, ječeli, proklínali, vyli, začali se tlačit do bezpečí 
a tak jich mnoho popadalo a bylo ostatními ušlapáno. Chaty 
se chvěly pod nárazy těl. Gigantický plaz se v té chvíli převalil do 
ohně, což znásobilo jeho zuřivost. Žhavé uhlí se rozlétlo na všechny 
strany. Pod nárazem mohutného ocasu, který se silou rovnal úderu 
dobývacího beranu, se jedna z chat zřítila a zasypala v troskách zástup 
řvoucích lidí.

V nastalé panice rozšlapali muži pobíhající sem a tam ohně a 
uhlíky rozkopali po širokém okolí. Plameny nejprve vysoko vyšlehly, 
ale pak pohasly a zbyly jen záblesky roztroušených uhlíků. Pouze 
narudlá záře teď ozařovala tuto scénu z hrozného snu. Napůl šílení 
lidé bezohledně zápasící o přežití, a mezi nimi dlouhé hadí tělo, 
které se divoce zmítá, kroutí a švihá vražedným ocasem na všechny 
strany.

Něco zavadilo o Balthova pouta a pak byl náhle jakoby zázrakem 
volný. Silná ruka jej strhla na zem za kůl. Jako v omámení spatřil 
před sebou Conana, cítil na paži jeho železný stisk.

Cimmeřanova drátěná košile byla slepena zaschlou krví, krev 
třísnila i širokou čepel, kterou třímal v ruce. Tyčil se chmurný a obrovský 
ve slabém světle.

„Rychle! Musíme pryč, než se vzpamatují!“

Balthus cítil, jak mu do ruky vtiskl topůrko sekyry. Zogar-Sag 
zmizel. Conan táhl Baltha chvilku za sebou, až se konečně mladíkův 
otupělý mozek probral k životu a nohy se začaly pohybovat 
podle jeho vůle. Pak jej Conan pustil a rozběhl se přímo k budově 
ověšené lebkami. Balthus jej následoval. V šeru zahlédl pochmurný 
kamenný oltář, slabě ozářený světlem zvenčí. Na oltáři se šklebilo 
pět lidských hlav a ta nejčerstvější mu byla svými rysy povědomá. 
Byla to hlava kupce Tiberia. Za oltářem dřepěla ve skrčené póze 
modla, sprostá a zvířecí, ale přesto měla v hrubých rysech lidskou 
podobu. Nová hrůza zalomcovala Balthem, když se modla náhle 
pohnula, za řinčení řetězů se vztyčila na nohy a vztáhla k nim podivně 
znetvořené paže.

Conanův meč zableskl šerem, projel masem i kostmi a vzápětí 
už Conan vlekl Baltha dále okolo oltáře, kolem chlupaté postavy 
zhroucené na udusané zemi ke dveřím v zadní části dlouhého stavení. 
Vyrazili ven, stále ještě uvnitř vesnice, ale několik kroků před 
nimi se už tyčila kolová ohrada.

Za šamanovou chýší byla naprostá tma. Piktové, prchající 
v panice, se naštěstí až sem nedostali. U palisády se Conan zastavil, 
uchopil Baltha a zvedl jej v natažených pažích vzhůru jako dítě. 
Balthus se zachytil špiček kůlů, zasazených do udusaného jílu, a bez 
ohledu na to, že ho zraňovaly, se vyškrábal nahoru. Ve chvíli, kdy 
se sklonil a natáhl ruku ke Conanovi, vynořil se zpoza rohu chrámové 
chatrče prchající Pikt. Když spatřil ve slabém světle muže na 
vrcholu kolové hradby, strnul na místě. Přesně zamířená Conanova 
sekyra zasvištěla vzduchem, ale bojovníkova ústa už byla otevřena 
k varovnému výkřiku. Ten také zřetelně zazněl v chaosu zvuků, ale 
vzápětí umlkl, když Pikt padl s rozťatou hlavou.

Slepá panika a hrůza nezatlačila do pozadí všechny dlouho 
vštěpované návyky. Jak zazněl poplašný výkřik, vřava na okamžik
utichla a pak zazněl jekot stovky hrdel. Válečníci Piktů se rozběhli 
k místu výkřiku, aby odrazili domnělý útok.

Conan vyskočil a zachytil se Balthovy paže. Nezachytil se dlaně, 
ale paže těsně pod ramenem a vyšvihl se nahoru. Balthus zatnul 
zuby, aby udržel Cimmeřanovu nesmírnou váhu, a to už byl Conan 
na ohradě vedle něj. Vzápětí oba uprchlíci seskočili na druhou 
stranu.

# 5. Jhebbal-Sagovy děti

„Kterým směrem leží řeka?“ Balthus byl zmatený.

„Teď se nesmíme odvážit prchat k řece,“ zněla Conanova odpověď. 
„Lesy mezi vesnicí a řekou se hemží bojovníky. Rychle! Vyrazíme 
tím směrem, který nejméně čekají – na západ!“

Než vběhli do hustého lesa, vrhl Balthus pohled přes rameno 
a spatřil kolovou hradbu lemovanou stovkou piktských hlav, které 
pátraly v temnotách. Piktové byli nejistí, žádný z nich nedoběhl na 
místo tak rychle, aby spatřil uprchlíky přelézající zeď. Běželi za výkřikem 
v domnění, že na vesnici byl podniknut útok. Našli mrtvého 
bojovníka, ale v okolí nebyl jediný nepřítel.

Balthus si uvědomil, že Piktové patrně ještě nezjistili jeho 
útěk. Podle vzdálených zvuků usuzoval, že část válečníků přivolaná 
ostrým hlasem Zogar-Saga dobíjí poraněného hada šípy. Obluda 
se šamanovi vymkla z rukou. O chvíli později se charakter výkřiků 
změnil. Nocí se rozlehl řev nenávisti a vzteku.

Conan se chmurně usmál. Vedl Baltha po úzké stezce vedoucí 
tmou pod převislými větvemi a našlapoval přitom stejně lehce a jistě 
jako na široké cestě za denního světla. Balthus klopýtal za ním a jen 
nejistě tušil husté zelené stěny, které se táhly po obou stranách cesty.

„Teď už vyrazili po našich stopách. Zogar zjistil, že jsi zmizel, 
a dobře ví, že moje hlava nebyla na hromadě před jeho chýší. Ten 
pes! Kdybych měl ještě jeden oštěp, byl by teď už po smrti. Drž se 
na stezce. Při světle pochodní nás nemohou stopovat, nehledě na 
to, že spousta stop vede od vesnice k řece, a po těch půjdou nejdříve. 
Pak natáhnou řetěz bojovníků podél břehu řeky, protože budou 
čekat, že se pokusíme prorazit. Budeme se držet téhle stezky, pokud 
to půjde. Můžeme tak postupovat mnohem rychleji. Do lesů 
uhneme jen v krajním případě. A teď se dej do běhu a běž jako nikdy 
v životě!“

„Vzpamatovali se z toho zmatku pěkně rychle,“ vyrážel ze sebe 
v běhu Balthus, který měl co dělat, aby se držel svého společníka, 
jenž podstatně zvýšil rychlost.

„Pikty nevystraší nic na moc dlouho,“ zavrčel Conan.

Pak se na delší čas odmlčeli. Oba uprchlíci věnovali všechny 
síly tomu, aby mezi sebe a své pronásledovatele položili co největší 
vzdálenost. Pronikali čím dál tím hlouběji do divočiny a každým 
krokem se vzdalovali od pevnosti, ale Balthus ani na okamžik nezapochyboval 
o správnosti Conanova rozhodnutí. Konečně se ozval 
Cimmeřan: „Až se dostaneme dost daleko za vesnici, vrátíme se velkým 
obloukem k řece. Gwawela je jediná vesnice široko daleko. Většina 
Piktů je shromážděna v jejím okolí. Tím obloukem je obejdeme. 
Až do svítání nemohou začít se stopováním. Ráno samozřejmě naši 
stopu najdou, ale pak opustíme stezku a budeme pokračovat lesem.“

Běželi dál. Jek a výkřiky dávno zanikly kdesi vzadu. Balthovi 
unikal mezi zuby syčivě dech. Začal pociťovat bodání v boku a vrážel 
do křoví hned na jedné, hned na druhé straně stezky. Conan zmírnil 
běh, pak se náhle zastavil a otočil se směrem, odkud přišli.

Nad stromy vyšel měsíc a jeho bledá záře prosvítala mezi hustými 
větvemi.

„Myslíš, že bychom tady měli uhnout ze stezky?“ vypravil ze 
sebe Balthus přerývaně.

„Dej mi svou sekyru,“ zamumlal Conan tiše. „Něco je nám 
v patách!“

„Tak snad bude nejlepší ztratit se v lesích!“ téměř vykřikl 
Balthus.

Conan zavrtěl hlavou a vtáhl svého společníka do hustého 
křoví u stezky. Měsíc mezitím vystoupil výš a stezku teď zalilo jeho 
stříbrné světlo.

„Žádný člověk nemohl najít naši stopu v tak krátkém čase a 
dohnat nás tak rychle,“ spíš pro sebe poznamenal Cimmeřan.

„Teď drž jazyk za zuby!“

Pak následovalo napjaté ticho a Balthus měl pocit, že údery 
jeho srdce musí být slyšet na míle daleko. Pak najednou, bez jediného 
varovného zvuku se v měsíčním svitu na stezce objevila hlava 
šelmy. Balthovi vyskočilo srdce až do krku, protože na první pohled 
se mu zdálo, že je to děsivý šavlozubec. Tato hlava však byla menší a 
užší. Byl to leopard, který s tichým vrčením stál na stezce a opatrně 
se rozhlížel. Vál slabý vítr, ale směrem k ukrytým mužům, takže 
je nemohl ucítit. Zvíře sklonilo hlavu a očichávalo stezku a pak se 
pomalu a nejistě vydalo vpřed. Chlad přeběhl Balthovi po zádech. 
Šelma šla očividně po jejich stopách.

Leopard byl velmi opatrný. Zvedl hlavu, oči se v měsíčním světle 
zaleskly jako dva zelené drahokamy a znovu tiše zavrčel. Přesně 
v tom okamžiku vrhl Conan sekeru.

Do hodu vložil celou sílu mohutné paže a ramene a sekera se 
mihla nad stezkou jako stříbrný blesk. Než si Balthus stačil uvědomit, 
co se vlastně děje, válel se už leopard v divokých přemetech po 
zemi a z hlavy mu trčelo topůrko sekery. Těžká čepel se mu zasekla 
hluboko mezi oči.

Conan vyběhl z křoví a vytrhl sekeru z mršiny. Pak bezvládné 
tělo odvalil mezi stromy a ukryl je před náhodným pohledem několika 
větvemi.

„Tak na cestu a teď opravdu hezky rychle,“ řekl pak klidně a 
vyrazil na jih kolmo na stezku. „Za tou kočkou nebudou daleko 
bojovníci. Zogar-Sag za námi to zvíře poslal zřejmě hned, když se 
vzpamatoval. Leoparda sledují Piktové, ale pravděpodobně budou 
pěkný kus za ním. Myslím, že nejdříve obcházel kruhem vesnici, 
dokud nenarazil na naši stopu, a pak po ní vyrazil jako blesk. V žádném 
případě mu nemohli stačit, ale budou mít slušnou představu 
o tom, kterým směrem jsme vyrazili. Drží se za ním a čekají na jeho 
řev, který jim udá další směr. Teď už jim samozřejmě nepomůže, ale 
tu krev na stezce nakonec najdou. Prohledají okolí a objeví mršinu. 
Začnou hledat pečlivě a najdou naše stopy. Takže teď si dávej pozor 
na každý krok!“

S námahou se vyhýbali trnitým keřům a převislým větvím. 
Proplétali se mezi hustým stromovím, opatrně, aby nezavadili 
o kůru a snažili se šlapat na místa, na kterých budou otisky nohou 
co nejméně viditelné. Vzhledem k Balthově přítomnosti to byl pomalý 
a namáhavý proces.

Za nimi se neozýval jediný zvuk. Prošli zhruba jednu míli, 
když se Balthus zeptal: „Myslíš, že Zogar-Sag chytá koťata leopardů 
a cvičí je na honící psy?“

Conan zavrtěl hlavou. „Tohle byl divoký leopard, kterého přivolal 
z pralesa.“

„Když může ovládat divoká zvířata,“ pokračoval Balthus, „proč 
jich za námi nepošle víc? Vždyť prales musí být plný leopardů, proč 
tedy jenom jednoho?“

Delší dobu Conan mlčel. Když pak promluvil, odpovídal váhavě 
a jakoby nechtě. „Nemůže ovládat všechna zvířata. Jen ta, která si uchovala 
vzpomínku na Jhebbal-Saga.“

„Jhebbal-Sag?“ Balthus váhavě opakoval prastaré jméno. Slyšel 
ho snad jen třikrát či čtyřikrát v životě.

„Kdysi ho prý uctívali všichni živoucí tvorové. To bylo velice 
dávno, když ještě lidé a zvířata mluvili společným jazykem. Lidé, 
a dokonce většina zvířat na něj už zapomněli. Jen některá zvířata si 
pamatují jeho jméno. Lidé, kteří uctívají Jhebbal-Saga, a zvířata, jež 
jej pamatují, jsou bratry a hovoří společným jazykem.“

Balthus neodpovídal. Byl uvázán u piktského kůlu a byl svědkem 
toho, jak noční džungle vypustila svá hrozná dítka na pouhé 
šamanovo zavolání.

„Civilizovaní lidé se posmívají,“ pokračoval Conan, „ale ani jeden 
z nich nedokáže vysvětlit, jak a proč je Zogar-Sag schopný vyvolat 
z divočiny tygry, hady a leopardy a přinutit je, aby plnili jeho 
rozkazy. Kdyby se nebáli, řekli by, že je to lež. Tak se totiž chovají civilizovaní 
lidé. Když nevědí, jak pomocí své vychvalované vědy něco 
vysvětlit, odmítnou tomu prostě věřit!“

Tauranští byli mnohem blíže primitivismu než většina Aquiloňanů. 
Přetrvávalo u nich ještě mnoho pověr, které měly kořeny 
v dávné minulosti. A Balthus tuto noc viděl věci, které mu nahnaly 
skutečnou hrůzu. Nemohl popřít neuvěřitelnou teorii, již Conan tak 
klidně proklamoval.

„Slyšel jsem, že někde v tomhle pralese je háj zasvěcený Jhebbal-
Sagovi,“ řekl Conan, „nevím, nikdy jsem jej neviděl. Je ale pravda, 
že v tomhle kraji si jej pamatuje mnohem víc zvířat, než jsem 
zažil kdekoliv jinde.“

„Takže po naší stopě půjde jiné zvíře?“

„Už jde,“ zněla Conanova znepokojující odpověď. „Zogar-Sag 
by nikdy neposlal po naší stopě jen jedno zvíře.“

„Co tedy budeme dělat?“ zeptal se Balthus nejistě. Zahleděl se 
na černé oblouky větví a pevněji stiskl svou sekyru. Při představě 
drápů a tesáků, které by se mohly vynořit ze tmy, mu po těle přeběhl 
záchvěv.

„Počkej!“

Conan se otočil, spustil se do dřepu a špičkou nože začal do 
holé země mezi drny kreslit zvláštní znak. Balthus, který mu nahlížel 
přes rameno, cítil, jak mu z neznámého důvodu naskakuje husí 
kůže. Bylo úplné bezvětří, a přece se mu zdálo, že listí okolo nich podivně 
šelestí a mezi černými kmeny stromů se nesou podivné vzdechy. 
Conan vzhlédl s nevyzpytatelným výrazem na tváři, pak vstal a 
zachmuřeně pohlížel na kresbu, kterou načrtl v prachu.

„Co je to?“ zašeptal Balthus. Ornament vypadal starobyle a 
zlověstně. Předpokládal, že je to jeho neznalost umění, která mu 
nedovoluje v kresbě rozeznat její původ v některé pradávné kultuře. 
Ale i kdyby byl tím nejlepším znalcem umění na světě, nedostal by 
se blíže k pravdě.

„Viděl jsem ten symbol vyrytý do stěny jeskyně, do které 
nevstoupila lidská noha snad milion let,“ zavrčel Conan. „To bylo 
v pustých horách na pobřeží Vilajetského moře, půl světa letem ptáka 
odtud. Později jsem viděl černého kouzelníka v Kushi rýsovat jej 
do písku na břehu jakési bezejmenné řeky. Zčásti mi vysvětlil, co 
znamená – je zasvěcen Jhebbal-Sagovi a stvořením, která jej obdivují. 
Pozor!“

Ustoupili kus zpět mezi husté keře a v napjatém tichu pozorovali 
cestu, jíž přišli. Na východě se ozvaly vzdálené bubny a ze severu 
a západu jim odpověděly jiné. Balthus se zachvěl, i když si dobře 
uvědomoval, že jej mnoho mil temného pralesa dělí od divokých bubeníků, 
kteří svým pomalým temným rytmem rozezněli příšernou 
ouverturu, která měla být předzvěstí krvavého dramatu.

Balthus si uvědomil, že nevědomky tají dech. Pak se se slabým 
zachvěním rozhrnuly větve a objevil se nádherný pardál. Měsíční 
záře pronikající větvovím se odrážela na jeho lesklé kožešině a stíny 
zřetelně rýsovaly mohutné svaly, pohybující se pod ní.

Zvíře se blížilo s hlavou skloněnou nízko k zemi, větřilo jejich 
stopu. Pak zůstalo stát jakoby vytesáno z kamene, čenichem se skoro 
dotýkalo symbolu, vyrytého v prachu. Dlouhou chvíli stálo bez 
jediného pohybu, pak se přitisklo tělem do prachu a hlavu položilo 
před symbolem na zem. Balthus strnul. V chování velké šelmy se 
zřetelně zrcadlila úcta a poslušnost.

Pak se pardál zvedl a s břichem stále ještě téměř na zemi se pozpátku 
vracel po vlastních stopách. Když narazil zadkem na křoví, otočil 
se jako v náhlé panice a zmizel jako záblesk rozptýleného světla.

Balthus si roztřesenou rukou otřel čelo a pohlédl na Conana.

Barbarovy oči blýskaly ohněm, který nikdy nezazářil v očích 
lidi vychovávaných v ideálech civilizace. V té chvíli zdivočel a zapomněl 
na muže po svém boku. V jeho planoucím pohledu Balthus zachytil 
odraz pradávných představ a polozasutých vzpomínek, stíny 
z úsvitu lidstva, věci hrozné, bezejmenné a nepojmenovatelné.

Pak uhlíky v očích pohasly a Conan se bez jediného slova a jediného 
zvuku vydal na další cestu pralesem.

„Zvířat se teď zatím nemusíme bát,“ ozval se po chvíli, „ale nechali 
jsme zřetelnou stopu pro lidi. Budou ji sledovat velice obtížně 
a dokud nenajdou ten symbol, nebudou si jistí, že jsme skutečně 
vyrazili na jih. Ani tak to pro ně nebude snadné sledovat nás bez 
pomoci zvířat. Ale lesy na jih od stezky se budou hemžit bojovníky, 
kteří nás budou hledat. Když budeme postupovat i za denního světla, 
dříve či později na některého z nich narazíme. Hned jak najdeme 
trochu slušné místo, ukryjeme se a počkáme do večera. Pak se vrátíme 
a pokusíme se dostat k řece. Musíme varovat Valanna a tomu by 
sotva pomohlo, kdybychom se dali zabít!“

„Varovat Valanna?“

„K čertu! Lesy podél řeky se hemží Pikty! Proto nás také dostali! 
Zogar tančí válečný tanec a nebude to obyčejná válečná výprava. 
Podařilo se mu něco, o čem jsem nikdy neslyšel. Pokud já pamatuji, 
žádný Pikt nikdy nesjednotil víc kmenů než on teď. Musí jich být 
alespoň patnáct nebo šestnáct! V tom mu pomohla jeho kouzla, 
tihle lidé půjdou mnohem dále za šamanem, než by šli za válečným 
náčelníkem. Viděls, kolik jich bylo ve vesnici. A stovky, které jsi nespatřil, 
se ukrývaly podél říčního břehu. A ze vzdálených vesnic stale 
přicházejí další. Bude tady mít minimálně tři tisíce válečníků. Byl 
jsem ukryt v křoví a slyšel jsem, jak se baví, když procházeli okolo. 
Chtějí zaútočit na pevnost, kdy přesně, to nevím, ale Zogar se to 
neodváží dlouho odkládat. Sehnal je dohromady a vydráždil k nepříčetnosti. 
Musí jim rychle poskytnout boj, jinak se začnou pobíjet 
mezi sebou. Jsou jako tygr, který ucítil krev.“

„Nevím, zda jsou, nebo nejsou schopni pevnost dobýt. V každém 
případě se musíme dostat co nejrychleji přes řeku, abychom 
mohli Valanna varovat. Farmáři na velitrijské cestě se musí stáhnout 
buď do pevnosti, nebo do Velitria. Hlavní síla bude obléhat 
pevnost, ale válečné skupiny se vydají po cestě daleko na východ, 
mohli by se dokonce dostat až za Hromovou řeku a napadnout hustě 
obydlený kraj za Velitriem.“ Zatímco mluvil, vedl Baltha dál a dál 
prastarým lesem. Nakonec spokojeně zavrčel. Dorazili na místo, 
kde křoviny byly řidší a půda začínala být kamenitá. Balthus se cítil 
bezpečnější, jakmile začali sledovat kamenitý pás táhnoucí se k jihu. 
Tady je nemohl vystopovat žádný Pikt.

„Jak jsi jim vlastně unikl?“ zeptal se za chvíli.

„Kdyby si hraničáři dali říct a nosili zbroj, viselo by v modlitebních 
chýších šamanů mnohem méně aquilonských hlav. Naneštěstí 
většina mužů nadělá spoustu hluku, když mají něco takového 
na sobě. Piktové byli ukryti na obou stranách od místa, kde jsme 
přistáli. Ani se nepohnuli. A když stojí Pikt nehybně, nevšimnou si 
ho ani pralesní zvířata. Viděli nás, jak se blížíme ke břehu, a stačili 
se připravit. Kdyby nás chtěli obklíčit až potom, co jsme vylezli na 
břeh, byl bych si určitě něčeho všiml. Ale v té chvíli už čekali a přísahám, 
že se nepohnul ani list. První, co jsem zaslechl, bylo, jak se tře 
dřevo o dřevo, když jeden z nich natahoval luk. Vrhl jsem se k zemi 
a zároveň jsem vykřikl na muže, ať se kryjí, ale při takovém překvapení 
byli příliš pomalí.“

„Většina z nich padla při první salvě, šípy na nás pršely ze všech 
stran. Některé šípy samozřejmě přeletěly stezku a zasáhly Pikty na 
druhé straně. Slyšel jsem je křičet.“ Conan se ušklíbl v jízlivém uspokojení. 
„My, co jsme to přežili, jsme se rozptýlili po okolí a začal 
boj muže proti muži. Když jsem viděl, že ostatní jsou buď mrtví, 
nebo těžce ranění, vyhnul jsem se dalšímu boji a dal jsem se na útěk. 
Piktové neběhají nijak zvlášť dobře, a tak se mi podařilo ztratit se 
jim ve tmě. Všude okolo mne se to jimi jen hemžilo. Chvílemi jsem 
běžel, chvílemi se plazil a chvílemi jsem ležel na břiše v křoví a ti 
ďáblové mi doslova šlapali na paty.“

„Pak jsem se pokusil dostat se k řece a zjistil jsem, že mají na 
břehu hustě rozestavené hlídky. Samozřejmě čekali, že se pokusím 
dostat se na druhou stranu. Myslím, že bych si s nimi nějak poradil 
a dostal se do řeky, ale pak jsem uslyšel z vesnice bubny a bylo mi 
jasné, že chytili někoho živého.“

„Všichni byli z toho Zogar-Sagova čarování jako v tranzu, a tak 
se mi podařilo za jeho chýší přelézt ohradu. Byl tam bojovník, který 
hlídal, ale dřepěl u rohu chýše a zaujatě pozoroval, co se u ohně 
děje. Připlížil jsem se k němu a zlomil mu vaz dřív, než si uvědomil, 
co se děje. Byl to jeho oštěp, který zasáhl toho hada, a ty neseš jeho 
sekyru.“

„A co jsi to zabil v šamanově chýši?“ zeptal se Balthus a při 
vzpomínce se otřásl.

„To byl jeden ze Zogar-Sagových bohů. Jedno z Jhebbalových 
dítek, které už zapomnělo a musí být k oltáři přikováno. Byl to opičí 
samec. Piktové tvrdí, že tyto opice jsou zasvěceny Chlupatému, 
který žije na měsíci – to znamená gorilímu bohovi jménem Gullah.“

„Začíná svítat. Tohle vypadá jako dobré místo, kde bychom se 
mohli ukrýt. Tady zůstaneme a zjistíme, jak daleko za námi jsou. 
Myslím, že budeme muset počkat až do večera, než se vrátíme zpátky 
k řece.“

Před nimi se tyčil oblý pahorek, vystupující z hustého pásu 
stromů, pokrytý spletí keřů a nízkého porostu. Těsně pod vrcholkem 
Conan uhnul mezi skupinu balvanů, zastíněnou hustým větvovím. 
Ukryli se mezi nimi a sami nepozorováni měli dobrý rozhled 
směrem, odkud přišli. Místo bylo dobré jako úkryt i k případné 
obraně. Balthus nevěřil, že by byl některý z Piktů schopen sledovat 
jejich stopu poslední čtyři míle, které urazili prakticky po holém kamení, 
ale obával se zvířat sloužících Zogar-Sagovi. Jeho víra v podivný 
symbol teď slábla. Ale Conan nepřipustil, že by je mohla další 
zvířata sledovat.

Hustými větvemi začalo pronikat klamné světlo, které často 
předchází v těchto krajích východ slunce. Obloha, kterou tu a tam 
viděli mezi hustými listy, o odstín zbledla, pak zrůžověla a postupně 
přešla do světlé modři. Balthus si teprve teď uvědomil, jaký má hlad, 
žízeň naštěstí zahnal u jednoho potůčku, který křižovali. Tu a tam 
zaštěbetal pták, jinak bylo úplné ticho. Vzdálené bubny zmlkly. Balthovy 
myšlenky se vrátily k hrůzné scéně před šamanovou chatrčí.

„Ta péra, kterými byl Zogar-Sag ozdoben, byla pštrosí?“ řekl 
s otázkou v hlase. „Vídával jsem je v chocholech rytířů z východu, 
kteří tu a tam přijížděli navštívit barony v pohraničí. V tomhle pralese 
ale pštrosi nežijí, že ne?“

„Ta péra pocházejí z Kushe,“ odpověděl Conan, „na západ 
mnoho denních pochodů odtud je mořské pobřeží. Tam občas přijíždějí 
zingarské lodě a provozují výměnný obchod. Vyměňují s pobřežními 
kmeny zbraně, ozdoby a víno za kožešiny, měděnou rudu 
a zlatý prach. Někdy přivážejí na výměnu i pštrosí pera, která dostávají 
od Stygičanů. Ti je zase získávají od černých kmenů z Kushe, 
který leží na jih od Stygie. Piktští šamanové za ně velice dobře platí. 
Obchod je to ale dost nebezpečný. Piktové často přepadnou loď 
a je po obchodování. Kromě toho je to pobřeží dost nebezpečné pro 
plavbu. Dost často jsem se tam dostal, když jsem se plavil s piráty z 
Baračských ostrovů. Ty ostrovy leží jihozápadně od Zingary, pokud 
to nevíš.“

Balthus pohlédl s obdivem na svého společníka.

„Vím, že nežiješ celý život tady na hranicích. Už jsi vzpomenul 
několik míst. Cestoval jsi hodně?“

„No, dostal jsem se dost daleko, myslím, že dál než kdokoliv 
z mého kmene. Viděl jsem všechna velká hyborská města, shemitská 
i stygická, dokonce i hyrkaniánská. Toulal jsem se v podivných 
zemích ležících na jih od černých království Kushe a na východ od 
Vilajetského moře. Byl jsem kapitánem žoldnéřů, korzárem na Vilajetském 
moři i kozákem ve stepích severozápadně od Turanu. Byl 
jsem tulákem bez jediné mince v kapse, generálem královského vojska, 
u Croma! Byl jsem snad vším kromě králem civilizovaného národa 
a co se toho týče, ještě jsem neumřel!“ Tato myšlenka jej očividně 
pobavila a on se srdečně ušklíbnul. Pak pokrčil rameny a natáhl 
své mohutné tělo pohodlněji na kamení. „Tohle je pro mne stejně 
dobrý život jako kterýkoliv jiný! Kdo ví, jak dlouho zůstanu tady 
na hranicích? Týden? Měsíc? Rok? Mám toulavé boty. Ale tady na 
hranicích se mi líbí stejně jako kdekoliv jinde.“

Balthus pečlivě pozoroval prales pod nimi. Čekal, že se z něj 
každou chvíli vynoří divoce pomalované postavy, prodírající se křovinami. 
Ale hodiny ubíhaly a dusivé ticho nepřerušily žádné plíživé 
kroky. Balthus uvěřil, že Piktové ztratili jejich stopu a vzdali se pronásledování. 
Conan začal být neklidný.

„Měli bychom vidět pátrací skupiny, pročesávající prales. Jestliže 
nás přestali honit, může to být jen proto, že se chystají na mnohem 
větší kořist. Možná, že už se připravují k přeplutí řeky a útoku 
na pevnost.“

„Myslíš, že by zašli až sem, tak daleko na jih, i kdyby ztratili 
naši stopu?“

„Tu ztratili určitě, jinak bychom teď už bojovali o život. Za 
obyčejných okolností pátrají v okruhu mnoha mil od místa, kde stopu 
ztratili. Některá z těch skupin by prostě musela projít na dohled. 
Určitě se připravují k překročení řeky. Musíme zariskovat a vydat se 
přímo k řece!“

Když opatrně sestupovali z pahorku, měl Balthus divný pocit 
v zádech. Čekal, kdy se ozve zadrnčení tětivy a on ucítí mezi lopatkami 
šíp. Napůl čekal, že Piktové je vystopovali a leží někde nablízku 
v záloze. Conan však byl přesvědčen, že nablízku není jediný nepřítel 
a jako kdykoliv předtím, měl i teď obrovský Cimmeřan pravdu.

„Teď jsme míle na jih od vesnice,“ řekl po chvíli. „Vyrazíme rovnou 
k řece. Nevím sice, jak daleko nahoru a dolů hlídají břehy, ale 
musíme doufat, že dorazíme k vodě pod nimi.“

Rychlostí, která se Balthovi zdála neopatrnou, postupovali na 
východ. Lesy se zdály naprosto pusté a prázdné. Conan pevně věřil, 
že všichni Piktové jsou už shromážděni v okolí Gwawely, pokud už
samozřejmě nepřekročili řeku. Na druhé straně si byl téměř jist, že 
by tak velkou akci neprovedli za dne.

„Určitě by je některý z pátračů zpozoroval a vyhlásil by poplach. 
Jistě se rozdělí. Část se jich přeplaví přes řeku mimo dohled 
nad pevností a část pod ní. Třetí skupina pak nasedne do kanoí a 
přepraví se rovnou přes řeku a zaútočí přímo na pevnostní zdi. Ve 
chvíli, kdy zaútočí, ti ostatní, ukrytí v lesích okolo, vyrazí do útoku 
ze všech stran. Už to takhle zkoušeli několikrát a vždycky odtáhli 
s krvavými nosy. Tentokrát je jich ovšem tolik, že jsou schopni udělat 
z toho pravá jatka.“

Pokračovali bez oddechu a Balthus hleděl toužebnýma očima 
na veverky, které si hrály ve větvích stromů. Jistě by dokázal některou 
z nich srazit dobře mířeným hodem sekyrou. S povzdechem si 
v běhu utáhl široký opasek. Nekonečné ticho a pochmurný prales 
v něm začaly vzbuzovat tíseň. Přistihl se, jak myslí na otevřené pláně 
a sluncem ozářené pastviny Tauranu, na otcův dům, který vzbuzoval 
svou vysokou šindelovou střechou a malými okénky už na 
první pohled dojem útulnosti a bezpečí. Viděl i tučné krávy, pasoucí 
se ve vysoké šťavnaté trávě a v uších mu zazněly drsné, a přece tak 
přátelské žerty pasáků v kožených kazajkách.

Cítil se najednou osamělý, navzdory tomu, že nebyl sám. Conan 
byl v této divočině právě tak přirozený, jak v ní byl Balthus cizí. 
Cimmeřan by mohl žít roky ve velkých městech civilizovaného světa, 
mohl kráčet po boku vladařů nejvyspělejších národů, mohl dokonce 
obrátit v pravdu jeho žert a on se mohl stát králem civilizovaného 
národa – staly se už mnohem podivnější věci. Nebyl by však 
o to menším divochem. Dotýkala se jej pouze holá podstata života. 
Milá důvěrnost malých osobních věcí, drobné laskavosti a sentimentální 
závislosti na nedůležitých věcech, které často z velké části 
naplňují život civilizovaných lidí, pro něj neznamenaly zhola nic. 
Vlk nepřestane být vlkem jen proto, že čirou náhodou v jedné chvíli 
běží se smečkou hlídacích psů. Krveprolévání, násilí a divokost byly 
základními prvky života, který Conan znal. Proto nepochopil a těžko 
kdy pochopí tyto drobnosti tak nepostradatelné civilizovaným 
mužům a ženám.

Stíny už se začaly prodlužovat, když dorazili k řece a zkoumali 
hustší pás křovin lemujících břeh. Ze svého úkrytu viděli řeku zhruba 
míli proti a míli po proudu. Voda se valila líně, prázdná hladina 
byla jen mírně zvlněná. Conan pozorně prohlížel vzdálený východní 
břeh.

„Tady je třeba zase riskovat. Řeku musíme přeplavat. Nemáme 
jistotu, zda se už přeplavili, nebo ne. Les tam naproti jich může 
být plný. S tím prostě musíme počítat. Jsme asi šest mil na jih od 
Gwawely.“

Vtom se rychle otočil a vrhl se k zemi. Jakýsi bílý záblesk proletěl 
mezi větvemi. Balthus si uvědomil, že to byl šíp. Pak se Conan 
vrhl do hustého křoví jako útočící tygr. Balthus viděl, jak se zableskl 
dlouhý meč a uslyšel smrtelný výkřik. V následující chvíli se začal 
prodírat podrostem za Cimmeřanem.

Na zemi ležel Pikt s rozbitou hlavou a jeho prsty ve smrtelné 
křeči rozrývaly hlínu. Hrstka dalších Piktů se hemžila okolo Conana 
a útočila na něj krátkými meči a sekyrami. Odhodili luky, zbytečné 
v boji muže proti muži. Všichni měli na dolních čelistech bílé pruhy, 
které ostře kontrastovaly s jejich tmavou pletí, a obrazce namalované 
na svalnatých hrudích se lišily od kteréhokoliv znaku, který 
Balthus kdy viděl.

Jeden z Piktů vrhl po Balthovi sekyru a sám ji následoval s taseným 
nožem. Balthus uhnul a zároveň zachytil ruku s čepelí, mířící 
na jeho krk. Oba soupeři padli na zem a převalovali se v boji na život 
a na smrt. Pikt bojoval jako divoké zvíře a svaly měl z ocele.

Balthus ze všech sil svíral divochovo zápěstí a zároveň se snažil 
vytáhnout z opasku svou sekyru. Boj byl divoký a namáhavý, 
každý pokus o úder stačili protivníci překazit jeden druhému v zárodku. 
Pikt se zmítal v zoufalé snaze uvolnit si ruku s nožem, druhou 
rukou bránil Balthovi ve vytažení sekyry a zároveň se mu snažil 
zasadit kolenem úder do rozkroku. Náhle se mu podařilo přehodit 
nůž do volné ruky a v té chvíli se Balthus bleskově vztyčil na jedno 
koleno a zasáhl pomalovaný obličej drtivým úderem sekyry.

Vyskočil a rychle se rozhlížel po svém společníkovi. Obával se, 
že Conan byl zdolán přesilou. V té chvíli si teprve uvědomil, jak nesmírná 
je síla a divokost obrovského Cimmeřana. Conan se zatím 
stačil zbavit dvou ze svých protivníků, oba leželi na zemi a krev jim 
tryskala z těžkých ran, které jim způsobil Conanův strašlivý meč. 
V tom okamžiku, jak Balthus viděl, odrazil Conan prudký výpad 
krátkého meče a zároveň se kočičím skokem vyhnul těžké sekyře 
čtvrtého Pikta. Tím se dostal na délku paže k zavalitému bojovníkovi, 
jenž se právě shýbal pro odhozený luk. Než se stačil vztyčit, zableskl 
se rudý meč nad jeho hlavou a Pikt rozťatý od ramene k hrudní 
kosti odešel ke svým divokým předkům. Conanův meč však uvázl 
v padajícím těle. Zbývající dva válečníci zaútočili s novou divokostí 
ze dvou stran. Balthus vrhl sekyru s přesností, která zmenšila počet 
útočníků na jednoho. Conan ponechal meč jeho osudu, otočil se a 
postavil se útočícímu Piktovi holýma rukama. Pikt byl o celou hlavu 
menší než Cimmeřan, i když byl urostlý a svalnatý. Vrhl se na svého 
vysokého protivníka, v pravé ruce sekyru připravenou k úderu, 
v levé pěsti nůž. Čepel nože narazila na kroužkovou zbroj a praskla 
a sekyra se zastavila uprostřed cesty, když se na hnědém zápěstí sevřely 
železným stiskem Conanovy prsty. Ozvalo se zapraskání kostí, 
Pikt vykřikl a zapotácel se. V následujícím okamžiku byl zvednut ze 
země vysoko nad Cimmeřanovu hlavu, tam se chvíli zastavil – zmítal 
se a kopal nohama – než proletěl vzduchem a s temným úderem 
hlavou narazil do země. Dopadl s takovou prudkostí, že se odrazil a 
odkutálel pár metrů dál, kde zůstal ležet. Jeho poloha zřetelně naznačovala 
rozlámané kosti a přeraženou páteř.

„Rychle! Jdeme dál!“ Conanovi se podařilo vytrhnout meč 
z mrtvého těla a sebrali ze země sekyru. „Seber luk a hrst šípů a pospěš 
si. Teď si zase musíme hlídat záda a spolehnout se jen na nohy. 
Ty výkřiky byly slyšet na míle daleko. Ostatní tady budou každou 
chvíli. Kdybychom se teď pokoušeli přeplavat, udělali by z nás jehelníčky 
dřív, než bychom se dostali doprostřed řeky.“

# 6. Krvavé sekyry na hranicích

Conan se nevracel příliš hluboko do pralesa. Několik set metrů od 
řeky změnil směr a dál běželi rovnoběžně s proudem. Balthus si uvědomil, 
že barbar je pevně rozhodnut nenechat se zahnat od řeky, 
kterou musí za každou cenu překročit, mají-li varovat posádku pevnosti. 
Za nimi se začaly ozývat stále hlasitější výkřiky divochů. Balthus 
si pomyslel, že Piktové pravděpodobně dorazili na místo, kde 
leželi jejich mrtví. Další výkřiky prozrazovaly, že se Piktové rozptýlili 
na všechny strany, aby co nejrychleji našli uprchlíky. Nebylo to 
těžké, protože Balthus s Conanem zanechávali stopy, které by mohlo 
sledovat i malé děcko.

Conan zvýšil rychlost a Balthus se mu se zatnutými zuby držel 
v patách, i když cítil, že musí každou chvíli padnout. Měl pocit, že 
poslední sousto měl v ústech kdysi dávno. Držel se na nohou spíš 
silou vůle než těla. Krev mu divoce bušila ve spáncích a přehlušovala 
všechny ostatní zvuky. Nevšiml si ani, kdy pokřik Piktů odumřel 
kdesi vzadu.

Conan se náhle zastavil. Balthus se opřel o strom a divoce lapal 
po dechu.

„Vzdali to!“ zavrčel Cimmeřan a zamračil se.

„Plíží se, aby nás obklíčili!“ vyrazil ze sebe Balthus namáhavě.

„Když mají někoho tak malý kousek před sebou, ječí neustále. 
Ne. Vrátili se. Myslím, že jsem na ně slyšel někoho křičet dřív, než 
celý ten kravál utichl. Někdo je odvolal. To je sice dobré pro nás, ale 
špatné pro lidi v pevnosti. Znamená to, že všichni bojovníci jsou 
svoláváni a brzo začne útok. Ti, na které jsme narazili, pocházeli z 
klanu sídlícího dole na řece. Bezpochyby mířili do Gwawely, aby se 
připojili k ostatním. K čertu, teď jsme ještě mnohem dál než předtím. 
Musíme se dostat pres tu mizernou řeku!“

Znovu zamířili k východu a prodírali se křovinami, aniž se pokoušeli 
skrývat. Balthus se držel Conanovi v patách a teprve teď si 
uvědomil bolest z ran, které mu na hrudi a jednom rameni způsobily 
v boji Piktovy zuby. Rozhrnoval husté větve přímo na říčním břehu, 
když jej Conan strhl zpět. Pak zaslechl pravidelné šplouchání, a 
když vyhlédl mezi listy, uviděl dlabanou kanoi, která se blížila proti 
proudu řeky. Seděl v ní jediný muž a pádloval ze všech sil. Byl to 
mohutný Pikt, s bílým volavčím perem zastrčeným za měděnou čelenkou, 
která držela pohromadě dlouhé černé vlasy, zastřižené nad 
čelem do ofiny.

„To je muž přímo z Gwawely,“ podivil se Conan. „Asi Zogarův 
posel, soudil bych podle toho bílého pera. Nesl mírový vzkaz kmenům 
dole na řece a teď se snaží dostat zpět včas, aby se zúčastnil 
přepadu.“

Osamělý vyslanec se teď dostal do stejné úrovně, kde se uprchlíci 
skrývali. Pak zažil Balthus nesmírný šok, když těsně vedle něj 
zazněla hrubá, hrdelní řeč Piktů. Vzápětí si uvědomil, že to mluví 
Conan, který zavolal na válečníka jeho vlastním jazykem. Muž 
vzhlédl, podíval se jejich směrem a pak něco odpověděl. Zároveň 
pohlédl nahoru proti proudu. Znovu ponořil pádlo do vody a kanoe 
zamířila přímo k místu, kde se skrývali Balthus s Conanem. Balthus, 
který nechápal, co se vlastně děje, viděl, jak Conan sebral ze 
země ukořistěný luk a nasadil na tětivu šíp.

Pikt připlul s kanoí až ke břehu a s pohledem upřeným mezi 
husté listí cosi zavolal. Místo odpovědi se ozvalo zadrnčení tětivy 
a na prsou mu vykvetl bílý péřový květ, který se vzápětí zbarvil do 
ruda. S bublavým výkřikem upustil válečník pádlo a zřítil se do mělkého 
proudu. V tom okamžiku se už Conan brodil vodou, aby zachytil 
prázdnou kanoi. Balthus se potácel za ním a omámeně vylezl do lodi. 
Conan zachytil ještě plovoucí pádlo a vylezl na přední sedačku. Pak, 
poháněna jeho mohutnými pažemi, vyrazila kanoe jako šíp k protějšímu, 
východnímu břehu. Balthus si se závistivým obdivem všiml 
obrovských svalů, které se napínaly pod opálenou kůží. Cimmeřan 
mu připadal jako muž ze železa, který nezná ani strach, ani únavu.

„Co jsi řekl tomu Piktovi?“ zeptal se po chvíli.

„Řekl jsem mu, ať zajede ke břehu, protože kus výš je někde na 
břehu ukryt bílý pátrač, který se ho určitě pokusí zastřelit.“

„Zdá se mi, že to nebylo tak docela fér,“ namítal Balthus, „myslel 
si, že na něj volá nějaký přítel. Napodobil jsi Pikta fantasticky.“

„Potřebovali jsme jeho loď,“ odpověděl Conan, aniž polevil 
v pádlování. „Byl to jediný způsob, jak ho dostat ke břehu. Co je podle 
tebe horší, podvést takovýmhle způsobem Pikta, který by z nás 
s potěšením stáhl kůži zaživa, nebo jim vydat napospas všechny ty 
lidi za řekou jenom proto, abychom se zachovali fér?“

Balthus se chvíli zabýval touto delikátní etickou záležitostí, ale 
pak pokrčil rameny a zeptal se: „Jak daleko to máme k pevnosti?“

Conan ukázal na potok, který se vléval do Černé řeky několik 
desítek metrů pod nimi z jihovýchodu.

„To je Jižní potok a od jeho ústí je k pevnosti deset mil. Ten potok 
tvoří zároveň jižní hranici Conajohary. Na jih od něj se táhnou 
míle močálů. Tam není třeba se bát, přes ty se nikdo nedostane. 
Devět mil nad pevnosti tvoří severní hranici Conajohary Severní 
potok. I za ním jsou močály. Proto hlavní útok musí přijít že 
západu – přes Černou řeku. Conajohara vypadá trochu jako špice 
oštěpu s hrotem širokým asi devatenáct mil, vražená do Piktské 
divočiny.“

„Nemohli bychom doplout na kanoi až k pevnosti?“

„Když vezmeme v potaz proud a záhyby řeky, zjistíš, že se tam 
dostaneme rychleji po zemi. Kromě toho si uvědom, že Gwawela 
leží také na jih od pevnosti. Jestliže se touhle dobou Piktové přepravují 
přes řeku, přímo bychom na ně narazili.“

Snášel se soumrak, když vystupovali na východní břeh. Bez jediné 
chvíle odpočinku vyrazil Conan na sever, a to rychlostí, která 
působila Balthovým unaveným nohám pravou trýzeň.

„Valannus původně chtěl, aby byly postaveny dvě pevnosti, a 
to při ústí Severního i Jižního potoka,“ mluvil Conan v běhu přes 
rameno, „pak by se dala řeka střežit mnohem lépe a snadněji. Ale 
královská rada to zamítla...“

„Ti břicháči! Já ty typy dobře znám. Válejí se celý čas na sametových 
polštářích, obsluhují je nahé dívky, které jim vkleče nabízejí 
vychlazené víno a vybrané pochoutky. Ti nevidí ani za palácové zdi. 
A ta jejich diplomacie! K čertu! Myslí si, že to oni bojují s Pikty pomocí 
teorií o územní expanzi. Valannus a muži jako on musí poslouchat 
příkazy toho spolku mizerných hlupáků! Nikdy neobsadí ani 
kousek další piktské země zrovna tak, jako nikdy nepostaví nové 
Venárium! Když to takhle povedou dál, mohou se dočkat časů, kdy 
spatří divochy na hradbách východních měst!“

Ještě před týdnem by se byl Balthus zasmál tomuto nehoráznému 
prohlášení. Teď neodpověděl. Viděl na vlastní oči nezdolnou 
divokost národa žijícího na západní hranici.

Zachvěl se a vrhl pohled na zasmušilou řeku, která místy prosvítala 
mezi listy v obloucích větví, sklánějících se až k hladině. Stále 
myslel na to, že Piktové mohli překročit řeku a teď už ležet v úkrytech 
mezi nimi a pevností. Rychle se stmívalo.

Slabý zvuk před nimi způsobil, že Balthovi vyskočilo srdce až 
do krku a v šeru se zableskl Conanův meč. Conan jej však vzápětí 
zastrčil do pochvy, když se z křoví před nimi vynořil pes. Bylo to 
veliké, silné zvíře, ale vyhublé a pokryté jizvami. Pes se zastavil a 
upřel na dvojici oči.

„Ten pes patřil usedlíkovi, který si postavil srub na břehu řeky, 
pár mil na jih od pevnosti,“ vysvětloval Conan. „Samozřejmě ho Piktové 
dostali a srub spálili. Usedlíka jsme našli mrtvého mezi ohořelými 
troskami a o kus dál ležel polomrtvý tenhle pes. Okolo něj 
ale také leželi tři Piktové, které zadávil. Byl rozsekán skoro na kusy. 
Vzali jsme ho do pevnosti a dali ho trochu do pořádku. Když se z 
toho vylízal, utekl z pevnosti a zdivočel. Tak co, Sekáči, pořád honíš 
ty lumpy, co ti zabili pána?“

Mohutná hlava se kývala ze strany na stranu a oči zeleně blýskaly. 
Pes ani nevrčel, ani neštěkal. Náhle, tiše jako duch přišel až na 
dosah, několikrát zavětřil a postavil se mezi oba muže.

„Jen ať jde s námi,“ uvažoval Conan. „Ten ucítí ty ďábly mnohem 
dřív, než je uvidíme.“

Balthus se usmál a pohladil mohutné zvíře po hlavě. Pes stáhl 
reflexivně zpět pysky a vycenil lesklé tesáky, pak ale sklonil dobrácky 
hlavu. Ocas se mu nejistě zakýval ze strany na stranu, jako 
by jeho majitel skoro zapomněl na to, že člověk může být přítelem. 

Balthus v duchu porovnával tohle veliké a svalnaté tělo s vykrmenými 
a línými psy, které vídával na dvorku svého otce. Tiše si povzdechl. 
Hranice byla stejně tvrdá ke zvířatům jako k lidem. Ten pes 
opravdu téměř zapomněl, co je to přátelství a slušné zacházení.

Sekáč tiše zaujal místo v čele malého průvodu a Conan mu 
v tom nebránil. Poslední světlé stíny soumraku zmizely v naprosté 
temnotě. Udržovali vyrovnané tempo a míle za mílí jim mizely za 
zády. Zdálo se, že Sekáč je němý. Pak se najednou zastavil, napjatý, 
uši vztyčené. Conan s Balthem to uslyšeli o vteřinu později. Démonický 
jekot přicházející po proudu řeky, ztlumený vzdáleností do 
pouhého šepotu.

Conan začal proklínat jako šílený.

„Zaútočili na pevnost! Jdeme pozdě. Pojď!“

Vyrazil ještě rychleji bez ohledu na hluk, který působili. Spoléhal 
pevně na smysly psa, na to, že by ucítil každou léčku, která by 
ležela před nimi. Baltha pohltila vlna napjatého vzrušení, jež odplavila 
prozatím jeho hlad i únavu. Jak se přibližovali, křik pomalu 
sílil. Mezi ječivým pokřikem Piktů bylo možno zaslechnout hrubší 
hlasy vojáků. Ve chvíli, kdy se Balthus začal obávat, že narazí na 
divochy, jejichž křik se ozýval těsně před nimi, uhnul Conan velkým 
obloukem od řeky. Nová cesta je dovedla na nízké návrší, jehož vrcholek 
vyčníval nad korunami stromů. Viděli pevnost, ozářenou pochodněmi 
upevněnými na dlouhých tyčích vystrčených přes hradby 
z ochozů. Pochodně vrhaly blikavé světlo na holé prostranství pod 
hradbami a v něm bylo vidět davy nahých pomalovaných postav na 
okraji mýtiny. Řeka se doslova hemžila kanoemi. Pevnost byla neprodyšně 
obklíčena Pikty.

Krupobití šípů pršelo na opevnění jak z lesů, tak z řeky. Mezi 
divokým křikem bylo slyšet zřetelně ostré drnčení tětiv. Náhle vyběhlo 
z úkrytu stromů několik set nahých bojovníků, mávajících 
sekyrami, a s vlčím vytím se vrhlo k palisádám. Když byli od hradeb 
asi na padesát metrů, zasvištěl od pevnosti mrak šípů. Zem se 
pokryla mrtvými útočníky a zbytek v divokém zmatku prchal zpět 
do úkrytů. Piktové v kanoích se v houfech přibližovali k opevnění 
spadajícímu do řeky a tam byli přivítáni záplavou shozených trámů 
a salvou z malých katapultů umístěných v rohových věžích na této 
straně opevnění. Kameny a trámy létaly vzduchem, potopily několik 
lodí a zabily jejich posádky. Ostatní lodě se stáhly z dostřelu. Triumfální 
pokřik se ozval z hradeb pevnosti a divoké vytí zaznělo jako 
odpověď ze všech stran.

„Pokusíme se prorazit do pevnosti?“ zeptal se Balthus a třásl 
se horlivostí.

Conan zavrtěl hlavou. „Piktové jsou šílení pachem krve a nezastaví 
se, dokud nebudou všichni pobiti. A na to je jich příliš mnoho. 
Prorazit obklíčení by se nám nepodařilo a když, tak jedině proto, 
abychom zemřeli Valannovi po boku.“

„Takže nemůžeme udělat nic jiného než zachránit si vlastní 
kůži, co?“ zeptal se jízlivě Balthus.

„Naopak. Teď musíme varovat usedlíky. Víš, proč se Piktové 
zatím nepokusili zapálit pevnost zápalnými šípy? Protože nechtějí, 
aby září plamenů byli varováni lidé na velitrijské cestě. Chtějí zničit 
pevnost a pak se vrhnout dál na východ, než se lidé stačí vzpamatovat. 
Mohli by dokonce při troše štěstí překročit Hromovou řeku a 
přepadnout Velitrium. V každém případě pobijí všechno živé mezi 
pevností a Hromovou řekou.“

„Nepodařilo se nám varovat posádku pevnosti a teď je jasné, 
že by jim nepomohlo, ani kdybychom dorazili včas. Pevnost nemá 
dost lidí na to, aby se udržela proti takovéhle přesile. Ještě pár 
útoků a Piktové budou na hradbách a ve vyvrácených branách. My 
teď musíme varovat usedlíky směrem na východ. Tak jdeme. Jsme 
mimo kruh, kterým Piktové sevřeli pevnost, a musíme se mimo něj 
držet!“

Znovu vyrazili širokým obloukem a za sebou slyšeli sílící a 
slábnoucí vlny pokřiku, které označovaly každý útok i ústup. Lidé 
v pevnosti se zuřivě bránili, ale piktský křik neztrácel na síle. Byla 
v něm zřetelně cítit jistota budoucích vítězů.

Dřív, než si Balthus stačil uvědomit změnu okolí, vyrazili na 
cestu vedoucí k východu.

„Tak a teď během!“ nevzrušeně oznámil Conan přes rameno. 
Balthus zatnul zuby. Do Velitria to bylo devatenáct mil a dobrých 
pět k Potoku skalpů, za kterým byly první sruby usedlíků. Tauránci 
se zdálo, že už bojují a běží celou věčnost. Nervové napětí jej však na 
druhé straně povzbuzovalo k nadlidskému vypětí sil.

Sekáč, hlavu skloněnou nízko k zemi, běžel stále v čele a z hrdla 
se mu dralo tiché chraplavé vrčení.

„Před námi jsou Piktové!“ zasyčel Conan mezi zuby. Poklekl na 
jedno koleno a v měsíčním světle pečlivě prohlížel zem. Pak zavrtěl 
nespokojeně hlavou. „Z toho nepoznám kolik. Pravděpodobně jen 
malá skupinka. Těm se nechtělo čekat na dobytí pevnosti a vyrazili 
napřed, aby usedlíky pobili ve spánku. Jdeme!“

Za chvíli spatřili před sebou mezi stromy slabou zář a uslyšeli 
divoký křik. Silnice tady tvořila velkou zatáčku. Zkrátili si cestu 
napříč obloukem hustými křovinami. Na silnici stál vůz naložený 
hrubým nábytkem a skrovným majetkem, který už olizovaly plameny. 
Dva tažní voli leželi na zemi s podříznutými krky. Na zemi ležel 
muž a žena, ona spíš dítě než žena, nazí a zohavení. Kolem nich 
v divokém tanci křepčilo pět Piktů a točilo krvavými sekyrami. Jeden 
z nich mával nad hlavou světlými ženskými šaty, potřísněnými 
krví.

Při tom pohledu zalil Baltha pocit nesmírné nenávisti. Pozvedl 
luk, zamířil na poskakující postavu, tmavě se rýsující proti plamenům 
a spustil. Muž se zapotácel a padl k zemi s šípem v srdci. Pak se 
dva běloši a pes vrhli na překvapenou čtveřici. Conana poháněl jeho 
válečnický duch a prastará kmenová nesnášenlivost, ale Balthus šílel 
nenávistí a touhou po pomstě.

Srazil se s prvním Piktem a mohutným úderem sekyry mu doslova 
rozťal pomalovanou lebku. Pak se vrhl přes padající tělo, aby 
se utkal s dalším. To už však Conan zabil jednoho ze dvou Piktů, 
které si vybral, a Aquiloňanův útok přišel pozdě. Muž, na něhož 
chtěl zaútočit, padl k zemi, zasažen těžkým Conanovým mečem 
dřív, než Balthus stačil pozvednout sekyru. Když se ohlížel po zbývajícím 
Piktovi, padl mu do očí Sekáč, který právě pustil mrtvé tělo 
své oběti. Z mohutných čelistí mu kanula krev.

Balthus pohlédl na smutný obrázek, osvětlený září dohořívajícího 
vozu. Mlčel. Oba mrtví byli mladí, on stěží dvacet, ona mnohem 
méně, Jakousi podivnou náhodou nebyla její tvář zohavena, a i když 
byla poznamenána smrtelnou agónií, bylo vidět, že byla krásná. Mladé 
tělo však bylo hrozně zohaveno mnoha řeznými ranami. Mlha zaclonila 
Balthovi oči a on namáhavě polknul. Zaplavil jej pocit hlubokého 
smutku. Nejraději by si lehnul na zem a rozplakal se.

„Nějaký mladý pár, který se rozhodl založit si vlastní rodinu,“ 
poznamenal Conan, který si nevzrušeně otíral meč. „Pravděpodobně 
putovali do pevnosti a srazili se s Pikty na cestě. Ten chlapec chtěl 
možná vstoupit do služby, nebo si chtěli zabrat kus půdy u řeky. Pamatuj 
si, že tohle potká každého muže, ženu a dítě na téhle straně 
Hromové řeky, když je rychle nedostaneme do Velitria.“

Balthovi se třásla kolena, když vyběhli dále po cestě. Na 
Cimmeřanově dlouhém vyrovnaném kroku nebyla patrná jediná
známka únavy. Jako by byl spřízněn s velkým tichým psem, který se 
mu držel po boku. Sekáč byl opět tichý a hlavu nesl vztyčenou. Cesta 
před nimi byla volná. Conan se náhle s kletbou zastavil.

Ukázal Balthovi stezku, která uhýbala z cesty na sever. Byla to 
stará lesní cesta, zarostlá řídce nízkými křovinami, které byly před 
nedávnem polámány. Balthus to ve tmě spíš vytušil, než uviděl, ale 
zdálo se, že Cimmeřan vidí v noci jako kočka. Conan ukázal Balthovi 
místo, kde z hlavní cesty uhýbaly na stezku široké stopy vozových 
kol, hluboko zaříznuté do měkké lesní půdy.

„Usedlíci, kteří se vydali pro čerstvou zásobu soli k soliskům,“ 
zavrčel, „ležícím asi devět mil severně odtud, přímo na okraji bažin. 
U Croma! Piktové je odříznou a zmasakrují do posledního muže! 
Poslyš! Jeden z nás musí varovat lidi podél cesty. Dej se do toho, 
probuď je a žeň je do Velitria! Já vyrazím k soliskům a pomůžu téhle 
skupině. Budou u soliska tábořit. Nebudeme se vracet na cestu, ale 
půjdeme přímo lesem.“

Bez dalších řečí se Conan rozběhl a zmizel mezi stromy. Balthus 
se za ním okamžik díval a pak vyrazil dál po cestě. Pes zůstal 
s ním a tiše se mu držel v patách. Sotva urazili kousek cesty, Sekáč 
podivně zavrčel. Balthus se otočil a stačil zahlédnout neskutečný 
světélkující obrys čehosi, co zmizelo v pralese směrem, kterým se 
vydal Cimmeřan. Sekáč chraplavě vrčel, srst na krku se mu ježila 
a oči zeleně zářily. Balthus si vzpomněl na zjevení, které nedaleko 
odtud ukradlo hlavu nešťastného Tiberia, a zaváhal. Ta věc pronásledovala 
Conana. Na druhé straně dokázal obrovský Cimmeřan 
mnohokrát, že se o sebe umí postarat. Balthus si připomenul svou 
povinnost k bezmocným a nic netušícím usedlíkům, kteří spí ve 
svých domovech přímo v cestě rudé bouři. Hrůza z modře světélkujícího 
zjevení byla zatlačena do pozadí hrůzou, již pocítil nad zohavenými 
těly osvětlenými plameny hořícího vozu.

Běžel dál po cestě, překročil Potok skalpů a zahlédl první 
srub – podlouhlou budovu, sroubenou z hrubě otesaných kmenů. 
Za okamžik bušil na dveře. Zevnitř se ozval ospalý hlas, který se 
ptal, co se děje.

„Vstávejte! Piktové překročili Černou řeku!“

Odpověď byla okamžitá. Ozval se slabý výkřik a dveře se otevřely. 
V nich stála žena v hrubé noční košili, rozpuštěné vlasy jí spadaly 
na nahá ramena. V jedné ruce držela svíčku, ve druhé sekyru. 
Tvář měla bílou, oči rozšířené strachem.

„Rychle dovnitř!“ naléhala. „Budeme bránit dům!“

„Ne! Musíte do Velitria. Pevnost je nezadrží. Možná, že už 
padla. Nezdržujte se oblékáním. Seberte děti a pojďte!“

„Ale můj muž jel s ostatními pro sůl!“ vzlykla a sepnula ruce. 
Za ní vykukovaly tři dětské hlavičky, rozespalé a vyděšené.

„Za nimi se vypravil Conan. Dostane je do bezpečí. Musíme si 
pospíšit, abychom stihli po cestě varovat ostatní.“

„Mitrovi budiž dík!“ vykřikla žena. „Jestli je šel varovat Cimmeřan, 
jsou v bezpečí, pokud je vůbec může smrtelník zachránit!“

Poněkud uklidněna chytila nejmenší dítě do náruče a obě větší 
strkala před sebou ze dveří. Balthus jí vzal z ruky svíčku, hodil na 
zem a zašlápl. Chvilku napjatě naslouchal. Z temnoty k nim nepronikl 
jediný zvuk.

„Máte koně?“

„Ve stáji,“ zakvílela. „Oh, pospěšme si!“

Odstrčil ji stranou, když začala roztřesenými prsty otvírat závoru. 
Vyvedl ven koně, vysadil na něj děti a řekl jim, aby se držely 
hřívy a jeden druhého. Dívaly se na něj vážnýma očima, žádné 
neplakalo. Žena vzala koně za provaz, kterým byl předtím uvázán, 
a vykročila. V ruce stále svírala sekyru a Balthus věřil, že kdyby byla 
v úzkých, bojovala by se zoufalou odvahou tygřice bránící mladé.

Držel se vzadu a pozorně naslouchal. Byl pronásledován myšlenkou, 
že pevnost byla dobyta, že se divoké pomalované hordy 
ženou po cestě k Velitriu. Opilí zabíjením a žízní po další krvi budou 
Piktové postupovat rychlostí stepního požáru.

Za chvíli narazili na další srub u cesty. Žena začala už z dálky 
varovně křičet, ale Balthus ji zarazil. Dorazili ke dveřím a zabušili. 
I tady jim odpověděl ženský hlas. Balthus opakoval své varování a 
ze srubu se brzo vyrojili jeho obyvatelé. Starší žena, dvě mladé a čtyři 
děti. Jejich mužové se vydali také s výpravou k soliskům. Jedna 
z mladých žen byla jako omráčená, druhá propadala hysterii. Naštěstí 
starší žena byla pravá hraničářka a hrubě ji okřikla. Pomohla 
Balthovi vyvést jejich dva koně, ustájené v přístřešku za domem, 
a usadit na ně děti. Balthus jí chtěl pomoci nahoru, ale zavrtěla odmítavě 
hlavou. Přinutila nasednout jednu z mladších žen.

„Čeká dítě,“ vysvětlila. „Já mám dost síly, můžu jít a taky bojovat, 
když na to přijde.“

Když byli na cestě, jedna z mladších žen řekla: „Nějaký mladý 
pár projel okolo těsně před soumrakem. Nabízeli jsme jim, že u nás 
mohou přenocovat, ale chtěli se za každou cenu dostat ještě dnes do 
pevnosti. Stalo – viděl jste je...?“

„Potkali Pikty,“ odpověděl Balthus krátce a žena se v hrůze 
rozvzlykala.

Skoro ještě nebyli z dohledu domu, když se v dálce za nimi 
ozvalo divoké zavytí.

„Vlk!“ vykřikla jedna z žen.

„Pomalovaný vlk se sekyrou v ruce,“ zamumlal Balthus. „Běžte! 
Vyburcujte ostatní obyvatele podél cesty a vezměte je s sebou! 
Trochu se tady zdržím a porozhlédnu se, jak to vypadá!“

Starší žena beze slova popohnala ostatní před sebe. Chvilku 
ještě viděl světlé ovály dětských tváří, jak se za ním obracely přes 
rameno z koňských hřbetů, a pak skupinka zmizela v temnu. Vzpomněl 
si na vlastní rodinu v Tauranu a na okamžik jej zaplavila vlna 
strachu a nevolnosti. V okamžiku chvilkové slabosti klesl na cestu a 
svalnatou paží obejmul Sekáčův silný krk. Na tváři ucítil dotyk drsného 
vlhkého psího jazyka.

Zvedl hlavu a s vypětím všech sil se usmál.

„Tak pojď, hochu,“ řekl a postavil se, „myslím, že máme před 
sebou pěkný kus práce!“

Mezi stromy se náhle rozlila rudá záře. Piktové zapálili první 
srub, ke kterému dorazili. Balthus se ušklíbl. Zogar-Sag by zuřil, 
kdyby věděl, že jeho bojovníci podlehli své touze po ničení. Oheň 
vyplaší a varuje lidi daleko podél cesty. Až k nim dorazí uprchlíci, 
bude z nich většina vzhůru a ve střehu. Pak se však jeho tvář znovu 
zasmušila. Pěšky a se zatíženými koňmi budou ženy postupovat 
pomalu. Běžící Piktové je dohoní velice rychle, pokud... Vyhlédl si 
vhodné místo u cesty, za skupinou padlých stromů. Cesta směrem 
na západ byla ozářena hořícím srubem a když se Piktové objevili, 
uviděl je první – černé, plíživé postavy, zřetelné proti vzdálené záři. 
Vkleče natáhl luk a pečlivě zamířil. Tětiva zadrnčela a jedna z postav 
padla. Ostatní zmizely v křovinách podle cesty. Sekáč pod jeho 
rukou kňučel rozčilením a touhou po boji. Náhle se na okraji cesty 
objevila postava a plížením se přibližovala k Balthově úkrytu. Balthův 
luk znovu zazvonil, Pikt zaječel, zapotácel se a padl do křoví se 
šípem ve stehně. Sekáč vyběhl a vrhnul se za ním. Větve se divoce 
zazmítaly a zanedlouho se pes vrátil k Balthovi, tlamu vlhkou krví.

Cesta teď zůstávala prázdná a Balthus se začal bát toho, že 
Piktové obchází jeho úkryt lesem. Když uslyšel nalevo od sebe jakýsi 
zvuk, vystřelil naslepo a zaklel, když slyšel, jak se šíp zarazil do 
stromu. To už ale Sekáč opět zmizel jako stín mezi stromy a vzápětí 
uslyšel Balthus zvuky zápasu a pak jakési zabublání. Z křoví se opět
bez jediného zvuku vynořil Sekáč a otíral si svou velkou hlavu zastříkanou 
krví o Balthovo rameno. Krev mu prýštila z řezné rány 
vysoko na přední noze, ale Pikt, se kterým se kdesi ve tmě utkal, 
usnul navěky.

Ostatní bojovníci, ukrytí kolem cesty, zřejmě vycítili osud svého 
druha a rozhodli se, že je lepší zaútočit přímo než se nechat zadávit 
v temnotách divokým psem, kterého nemohli ani vidět, ani 
slyšet. Vyrazili proto náhle ze svých úkrytů na obou stranách cesty. 
Tři z nich vzápětí padli zasaženi šípy, zbývající dva zaváhali. Jeden 
se otočil a rozběhl se zpět po cestě, ale druhý se vrhl přes barikádu 
se zdviženou sekyrou v ruce. Oči a zuby mu svítily v tmavé tváři. Ve 
chvíli, kdy Balthus vyskočil, mu uklouzla noha a právě toto uklouznutí 
mu zachránilo život. Sekyra ho škrábla z boku na hlavě a odsekla 
mu pramen vlasů. Pikt přeletěl setrvačností nakupené kmeny, 
a než se stačil vzpamatovat, Sekáč mu prokousl hrdlo.

Pak následovala chvíle napjatého ticha. Balthus přemýšlel, zda 
uprchlík byl skutečně posledním mužem skupiny. Jednalo se pravděpodobně 
o malou skupinku, která buď opustila bojiště u pevnosti 
o své vůli, nebo byla vyslána jako předvoj hlavní piktské síly. Každá 
minuta, která uběhla, zvyšovala naději žen a dětí, prchajících k Velitriu, 
na záchranu.

Pak, bez jediného varování zasypal jeho úkryt déšť šípů. Z lesa 
okolo cesty se ozval divoký jekot mnoha hrdel. Buď přivedl uprchlík 
posily, nebo dorazila další skupina Piktů a spojila se se zbytkem 
té první. Hořící srub stále ještě ozařoval slabě okolí. Pak se na něj 
vrhli, proplétajíce se mezi stromy na obou stranách cesty. Vystřelil 
poslední tři šípy a odhodil nepotřebný luk. Piktové, jako by to vycítili, 
podnikli otevřený útok. Teď neřvali, byli tiší, po cestě se nesl jen 
rychlý dusot mnoha nohou.

Balthus letmo pohladil hlavu psa, který mu tiše vrčel po boku 
a zašeptal: „Tak, hochu, teď jim to ukaž!“ Vyskočil a od boku vytáhl 
sekyru. Pak se tmavé postavy převalily přes provizorní opevnění a 
ve vzduchu započala bouře padajících sekyr, bodajících nožů a trhajících 
tesáků.

# 7. Ohnivý démon

Když Conan odbočil z velitrijské cesty, počítal s tím, že musí k soliskům 
běžet asi devět mil. Uběhl však sotva čtyři míle, když před 
sebou uslyšel zvuky skupiny lidí. Podle hluku, se kterým se pohybovali, 
bylo jasné, že se nejedná o Pikty. Zavolal na ně.

„Kdo je to?“ odpověděl drsný hlas. „Stůj na místě, než si tě 
prohlédneme, lučištníci tě mají na mušce!“

„V téhle tmě byste netrefili ani slona,“ odpověděl Conan netrpělivě. 
„Přestaň, hlupáku, to jsem já, Conan, Piktové zaútočili přes 
řeku!“

„Měli jsme nějaké podezření,“ odpověděl vůdce mužů, kteří 
se mezitím přiblížili ke Conanovi. Byli to většinou vysocí muži zachmuřených 
tváří, každý z nich svíral v ruce luk. „Jeden z chlapů 
střelil antilopu a pronásledoval ji skoro až k Černé řece. Slyšel Pikty 
ječet na řece a rychle běžel do tábora. Nechali jsme tam sůl i vozy a 
voly jsme zahnali do lesa. Teď se co nejrychleji vracíme. Jestli Piktové 
dobývají pevnost, budou skupinky válečníků postupovat po cestě 
k našim srubům.“

„Vaše rodiny jsou v bezpečí,“ zavrčel Conan. „Můj společník 
běžel napřed, aby je varoval a dostal je do Velitria. My vyrazíme jihovýchodně, 
přímo lesem. Na silnici bychom mohli Piktům vběhnout přímo do rukou. Tak na cestu! Budu se pro každý případ držet 
vzadu.“

Za okamžik už celá skupina spěchala jihovýchodním směrem. 
Conan je následoval, ale mnohem pomaleji, držel se právě na 
doslech. Proklínal hluk, který působili. Stejný počet Piktů nebo 
Cimmeřanů by v lese nenatropil víc hluku než vítr prohánějící se ve 
větvích.

Právě přešel malou mýtinu, když se v něm ozval jeho divošský 
pud a otočil se s pocitem, že jej někdo sleduje. Zůstal nehybně stát 
mezi stromy a slyšel, jak zvuky vydávané skupinkou mužů pomalu 
zanikají v dálce. Pak se ze směru, odkud přišel, ozvalo slabé volání.

„Conane! Počkej na mě, Conane!“

„Balthus!“ Conan nevěřícně zaklel. Pak zavolal: „Tady! Tady 
jsem!“

„Počkej na mě, Conane!“ ozval se hlas mnohem zřetelněji.

Conan vystoupil ze stínu a rozzlobeně vykřikl: „Co tady, k čertu, 
děláš?! – U Croma!“

Přikrčil se a cítil, jak mu naskakuje husí kůže. Nebyl to Balthus, 
kdo se vynořil z křovin na protilehlé straně mýtiny. Mezi stromy 
se objevila podivná záře, modrozelené světélkování, které se ke 
Conanovi blížilo, řízeno nepochybně vůlí a rozumem.

Světlo se zastavilo několik kroků před Conanem a on se pokoušel 
rozeznat obrysy toho stvoření, rozostřené modrozeleným 
svitem. Chvějivá záře měla pevný základ, světélkování bylo pouze 
vnější vrstvou, která maskovala jakousi živoucí zlou podstatu. 
Cimmeřan však nebyl schopen postihnout ani její tvar, ani podobu. 
Pak zažil částečný šok, když se z nitra světélkující hmoty ozval hlas.

„Proč stojíš jako ovce připravená na porážku, Cimmeřane?“

Hlas byl skoro lidský, ale ozývalo se v něm podivné chvění, které 
tento první dojem usvědčovalo jako mylný.

„Ovce?“ Conanova zloba nabyla opět převahu nad jeho momentálním 
překvapením. „Ty si snad myslíš, že se bojím nějakého 
mizerného piktského bahenního ďábla? Slyšel jsem volat přítele!“

„To já jsem volal jeho hlasem,“ odpovědělo zjevení. „Ti, které 
sleduješ, náleží mému bratru, nikdy bych jeho nůž nepřipravil 
o to potěšení! Ale ty patříš mně! Hlupáku! Přišel jsi až ze vzdálených 
šedivých kopců Cimmerie, aby se tvůj osud naplnil v pralesích 
Conajohary!“

„Už jednou jsi měl možnost mě zabít,“ zavrčel Conan. „Proč jsi 
to neudělal?“

„To pro tebe ještě můj bratr nenamaloval lebku na černo a neuvrhl 
ji do věčného ohně planoucího na Gullahově tmavém oltáři. To 
ještě nezašeptal tvoje jméno černým duchům, kteří žijí na pláních 
Země tmy. Pak však přiletěl netopýr od Hory mrtvých a krví nakreslil 
tvou podobu na kožešinu bílého tygra, která visí před dlouhým 
domem, v němž spí čtyři Bratři noci. Obrovští hadi se jim plazí u nohou 
a hvězdy jim září ve vlasech jako světlušky.“

„A proč mě bohové temnot odsoudili k smrti?“ dotazoval se 
Conan.

Něco, ruka, noha či snad spár, se vynořilo z modré záře a 
zašmátralo ve vlhké hlíně. Vzápětí tam zaplál jakýsi symbol jakoby 
kreslený živým ohněm a pak zhasnul. Conan jej však stačil 
rozeznat.

„Odvážil ses zneužít znamení, které mohou používat jen Jhebbal-
Sagovi kněží. Hromy zahřměly v Horách mrtvých a divoký vítr 
vanoucí od Jezera duchů porazil chýši s oltářem Gullahovým. Posel 
čtyř Bratří noci přiletěl za mnou a zašeptal mi tvé jméno. Doběhl 
jsi svůj poslední závod. Teď už jsi mrtvý muž. Tvá hlava bude viset 
v chrámové chýši mého bratra. Tvé tělo předhodíme Jhilovým dětem, 
které mají černá křídla a ostré zobáky.“

„A kdo, k čertu, je ten tvůj bratr?“ dotazoval se Conan. Nahý 
meč třímal v ruce a druhou rukou si opatrně z opasku uvolňoval 
sekyru.

„Zogar-Sag, dítko Jhebbal-Sagovo, který čas od času navštěvuje 
své posvátné háje. Gwawelská žena jednou přespala v Jhebbal-
Sagově posvátném háji. Její dítě – to je Zogar-Sag. Já jsem Jhebbal-
Sagův syn narozený z plamenné bytosti jiného světa. Zogar-Sag 
mě vyvolal ze Země mlh. Kouzly, zaklínáním a svou vlastní krví mě 
vtělil v hmotu svého vlastního světa. My jsme dvojjedinou bytostí, 
jsme spoutáni neviditelnými pouty. Jeho myšlenky jsou moje myšlenky, 
když jej někdo udeří, i já mám podlitinu. Když já jsem zraněn, 
i on krvácí. Ale dost už zbytečných slov. Již brzo bude tvůj duch 
rozmlouvat s duchy Tmavé země. Oni ti budou vyprávět o starých 
bozích, kteří nevymřeli, ale sní kdesi v hlubinách dálek, aby se čas 
od času probudili.“

„Rád bych viděl, jak vypadáš,“ zavrčel Conan mezi zuby a vytáhl 
sekyru z opasku. „Ty, který zanecháváš ptačí stopu, svítíš jako 
živý plamen a mluvíš lidským hlasem!“

„To také uvidíš!“ ozval se hlas z plamene. „Dívej se a vezmi si 
ten poslední pohled s sebou do Země tmy!“

Záře se zachvěla a slábla. Nakonec pohasla docela. Tvář stvoření 
začala nabývat stínové formy. Zprvu si Conan myslel, že je to sám 
Zogar-Sag, zahalený modrým světélkováním. Tvář se však vznášela 
výš, než byl Conanův obličej, a vyzařovalo z ní nezměrné zlo. Conan 
si všiml několika odlišností proti podobě gwawelského šamana – sešikmení 
očí, špičatých uší a vlčí tenkosti rtů. Všechny tyto démonické 
rysy byly u tváře vznášející se před ním silně zdůrazněny. Oči 
plály ohněm jako rudé uhlíky

Pomalu se objevovaly další podrobnosti. Štíhlý trup s lidskýma 
rukama, od pasu nahoru pokrytý hadími šupinami, a od pasu dolů 
dlouhé čapí nohy ukončené širokýma tříprstýma nohama obrovského 
ptáka. Kolem končetin podivného stvoření se stále objevovalo 
modravé světélkování. Conan měl pocit, že bytost je zahalena jemnou 
mlhou.

Neviděl, jak se obluda pohnula, ale najednou se tyčila přímo 
nad ním. Dlouhá paže, která byla ukončena silnými, srpovitě zahnutými 
drápy, jak si v té chvíli všiml, se bleskově zvedla do výšky 
a švihla dolů k jeho krku. S divokým výkřikem se probral z chvilkového 
omámení, vrhl se stranou a zároveň hodil sekyrou. Démon se 
vyhnul zbrani neuvěřitelně rychlým pohybem úzké hlavy a znovu se 
na Conana vrhl.

U všech ostatních obětí byl démonovým mocným spojencem 
strach. Conan se ale nebál. Věděl, že jakýkoliv démon vtělený 
v hmotnou podobu může být zničen zbraní, ať už je jeho podoba 
jakkoliv příšerná.

Jedna z paží ozbrojená drápy mu srazila z hlavy helmu. O něco 
níže a byla by z něj bezhlavá mrtvola. V Conanovi však zaplála divoká 
radost, když cítil, jak meč vniká obludě hluboko do slabin. 
Bleskově se vyhnul drtivému úderu, uskočil a současně vytrhl meč 
z rány. Drápy ho zasáhly do prsou a roztrhly kroužkovou košili jako 
papír. Conanův další útok byl útokem hladového vlka. Vnikl mezi 
rozhozené paže a plnou silou vbodl meč do břicha svého protivníka. 
Cítil, jak se kolem jeho těla svírají silné ruce, jak mu na zádech rvou 
ostré drápy zbroj z těla a snaží se zasáhnout některý z důležitých 
orgánů. Byl oslněn modravou září, chladnou jako led, pak se vytrhl 
celou silou z toho drtivého sevření, které začalo pomalu slábnout, 
a široká čepel meče opsala ve vzduchu bleskový oblouk.

Démon se zapotácel a těžce padl na bok s hlavou visící jen na 
cárech kůže. Modravá záře zesílila a zrudla jako krev. V jejím svitu se 
ztratila celá neskutečná postava a z plamenů se začal šířit zřetelný
zápach spáleného masa. Conan si otřel z očí pot a krev, otočil se a 
potácivě se rozběhl lesem. Krev mu stékala po rukou a zádech. Kdesi 
v dálce, několik míl na jih, spatřil slabou záři, jež pravděpodobně 
pocházela od hořícího srubu. Za ním směrem od cesty zazněl vzdálený 
jekot, který jej přiměl ke zrychlení běhu.

# 8. Není již Conajohary

Bojovalo se na březích Hromové řeky. Bojovalo se divoce i před branami 
Velitria. Nahoru a dolů po březích řeky plály pochodně a blýskaly 
se válečné sekyry. Většina osadnických srubů byla srovnána 
se zemí dříve, než se podařilo zatlačit divoce pomalovanou hordu 
zpět.

Po boji následoval podivný klid. Lidé se scházeli a rozprávěli 
ztišenými hlasy a muži s krví prosáklými obvazy tiše pili své pivo 
v hospodách na východním břehu.

V jedné z nich si ke Conanovi, který si zhluboka přihýbal z velikého 
poháru vína, přisedl zasmušilý zálesák. Kolem čela měl obvaz 
a ruka mu visela v pásce. Byl to jeden z těch mála, kteří přežili boj 
v pevnosti Tuscelan.

„Prý jsi šel s vojáky ke spáleništi pevnosti?“

Conan krátce přikývl.

„Já bych to ještě nezvládl,“ zamumlal jakoby s omluvou zálesák.

„Nenapadli vás?“ znělo to spíš jako konstatování než jako 
otázka.

„Piktové se stáhli zpátky za Černou řeku. Muselo se stát něco, 
co je pořádně vyvedlo z míry. Jen bohové vědí, co s nimi tak otřáslo.“ 
Zálesák zamyšleně pohlédl na svou zraněnou ruku a povzdechl si. 
„Říkají, že tam nebylo jediné tělo, které by se dalo pohřbít.“

Conan potřásl hlavou. „Jenom popel. Piktové je naházeli do 
budov a celou pevnost zapálili dřív, než se stáhli přes řeku. Naházeli 
tam bez rozdílu své mrtvé i Valannovy muže.“

„Valannus padl mezi posledními – v boji muže proti muži – 
když se dostali přes valy. Chtěli jej nejdříve za každou cenu živého, 
ale bojoval tak, že ho museli nakonec zabít. Dost nás padlo do zajetí, 
a to ve chvíli, kdy jsme už byli tak zesláblí, že jsme nebyli schopni 
bojovat dál. Cestou se zastavili a začali nás pro vlastní potěšení mučit 
a pak zabíjet. Zbýval jsem poslední a čekalo mě to samozřejmě 
také. Právě v té chvíli však zemřel Zogar-Sag a v nastalém zmatku se 
mi podařilo uprchnout. Potom mě už nikdo nepronásledoval.“

„Zogar-Sag je mrtev?“ vykřikl Conan.

„Tak jest. Viděl jsem na vlastní oči, jak zemřel. Proto také 
Piktové neoblehli Velitrium jako Tuscelan. Bylo to podivné. V boji 
neutržil ani nejmenší škrábnutí. Tančil mezi pobitými a mával nad 
hlavou sekyrou, kterou právě rozbil hlavu poslednímu z mých druhů. 
Pak vykročil ke mně, vyl jako vlk a u úst měl pěnu. Najednou 
se zapotácel, upustil sekyru a začal se točit dokolečka. Přitom řval 
tak, jak jsem neslyšel řvát ani zvíře, ani člověka za celý svůj život. 
Potom padl mezi mne a oheň, který rozdělali, aby mě na něm mohli 
péct zaživa, dusil se a zmítal a pak najednou ztuhnul. Piktové začali 
křičet, že je mrtev. Právě během toho zmatku jsem se zbavil pout, 
a když se seběhli kolem mrtvoly, podařilo se mi zmizet v lese.“

„Viděl jsem jej zřetelně v záři ohně. Vím jistě, že se jej nedotkla 
jediná zbraň. A přece se mu na těle objevila děsivá zranění, jako by 
mu je někdo najednou namaloval štětcem a rudou barvou. Krev mu 
tekla ze slabiny, z břicha a nakonec z krku. Hlavu měl skoro oddělenou 
od trupu, visela mu jen na zbytcích kůže. Co si o tom myslíš?“

Conan neodpovídal a hraničář, který věděl, že jsou některé 
věci, o nichž Cimmeřan mluví nerad, pokračoval: „Žil za pomoci magie a jistě byl i za pomoci magie zahuben. Právě ta záhadnost jeho 
smrti připravila většinu Piktů o všechnu odvahu. Ani jeden z těch, 
kteří to zažili, nebojoval pak u Velitria. Prchali ve zmatku přes Černou 
řeku. Ti, již bojovali na Hromové řece, patřili k prvním skupinám, 
které tam dorazily ještě před Zogarovou smrtí. Naštěstí jich 
bylo na dobytí města málo.“

„Prchal jsem pak po cestě, hned za hlavní skupinou Piktů a byl 
jsem si jist, že mě nikdo od pevnosti nepronásleduje. Podařilo se 
mi proplížit se mezi nimi a tak jsem se dostal do města. Ti chlapi, 
které jsi vedl do města od solisek, tam dorazili bez potíží a v klidu. 
Zato ženské s dětmi se dostali k bránám města na poslední chvíli. Ti 
pomalovaní ďáblové už jim byli na dohled! Kdyby je byl ten Balthus 
se starým Sekáčem chvíli nezdrželi, byli by Piktové pobili všechny 
ženské a děti dřív, než by se dostali do bezpečí. Prošel jsem taky 
kolem místa, kde Balthus s tím psem bojovali poslední boj. Leželi 
doslova uprostřed hromady pobitých Piktů – těsně kolem nich jsem 
jich napočítal sedm, zabitých buď sekyrou, nebo potrhaných tesáky, 
a další leželi na cestě, zabití šípy.“

„Balthus byl skutečný muž,“ řekl Conan. „Připíjím na jeho počest 
a taky na počest Sekáče, který neznal strach.“ Prolil hrdlem obrovský 
doušek vína a zbytek vylil na zem s podivným pohanským 
gestem. Pak rozbil pohár o zem. „Přísahám, že Balthova smrt bude 
stát Pikty deset hlav a sedm zaplatí za smrt toho psa, který byl lepším 
bojovníkem než mnohý muž!“

Hraničář, který pohlédl do planoucích modrých očí, nepochyboval 
o tom, že tato barbarská přísaha bude dodržena.

„Chtějí pevnost vybudovat znovu?“

„Ne. Aquilonie už Conajoharu ztratila. Hranice byla posunuta 
zpět. Novou hranici teď vytvoří Hromová řeka.“

Zálesák povzdechl a zamyšleně pohlédl na své hrubé ruce, 
ztvrdlé od stálého zacházení s mečem a sekyrou. Conan natáhl dlouhou 
paži po džbánu s vínem. Stopař se na něj díval a porovnával jej 
s ostatními muži okolo nich, s muži, kteří zemřeli na březích teď už 
ztracené řeky, a porovnával jej s divochy žijícími právě za tou řekou. 
Conan si jeho upřeného pohledu nevšímal.

„Divošství je přirozeným stavem lidstva,“ řekl nakonec zachmuřeně 
zálesák, s očima stále upřenýma do Conanovy tváře. 
„Civilizace je nepřirozená. Je to jen momentální shoda okolností 
a souhra náhod. Divošství a divochům však bude patřit konečné 
vítězství.“